Jidduu kana hariiroo mootummaafi amantii jidduu jiru irratti falmiin godhamaa jira. Anis gama kootiin dhimmicharratti waa daddarbachaan ture. 
Dhimma kanarratti bal’inaan barreessuudhaaf yommuun yaaduu barruun bara 2013 konfaransii WQO/ OSA irratti dhiheesse tokko kuusaa kiyya keessaa 
argadhe. Barruu sana haala amma irra geenye waliin wal simsiisuudhaan isiniif dhiheessuuf carraaqeera.Barruu tana keessatti hariiroon mootummaafi 
amantii jidduu jirtu maal ta’uu qabdi? Amantiifi siyaasni adda bahuu qabu yeroo jennu maal jechuudha? Maalif adda bahu? Hammam adda fagaachuu qabu? 
Jechi secularism jedhu kan yeroo heddu irra deddeebinee dubbannuufii dhageenyu hiikni isaa maali? Dhumaratti, hariiroon qabsoo Oromoofi amantii maal ture?
Gara fuulduraa hoo maal ta’uu qaba? Dhimmoota jedhan irratti yaada koo akka asii gadii kanatti isiniif dhiyeesseera. Amantiifi siyaasni maalif adda bahuun 
isaanii barbaachise? Siyaasaa ammayyaa keessatti yaadni olaantummaa argatee heerota mootummaa biyyoota hedduu keessatti barraayee argamu ‘mootummaafi amantiin 
adda kan jedhuudha. Heera mootummaa Itoophiyaa keeyyata 11 akkasumas kan naannoo Oromiyaa keeyyata wal fakkaataa keessatti kaayamee jira. Maalif? Mootummaafi 
amantiin walmakuu jechuun maali kan jedhurraa haa kaanu. Mootummaafi amantiin bifa lamaan wal makuu danda’u. Karaan tokko suduudumaan hoggansi amantiifi ka 
mootummaas tokko yeroo ta’uudha. Karaa biraan ammoo yeroo heeraafi seerri mootummaan ittiin bulu amantii keessaa madduudha. Kana jechuun, heerri mootummaa maddi 
isaa Qur’aana, Wangeela, Torah fi kkf irraa yoo maddu jechuudha. Kanarraa kan ka’e Jaarraa 20ffaa dura dhaabbanniifi hoggansi mootummaafi amantii bakka hedduutti
wal-keessa ture. Yoo hoggansi mootummaafi amantii adda ta’es, hoggansi mootummaa sun fudhatama (legitimacy) argachuuf eebba (endorsement) hoggansa amantii barbaada 
ture. Bakka gariitti ammoo hogganaan amantii takkaa kallattiin mootiidhaan muudama yookin ammoo hayyama/ eebba mootichaa barbaada. Hoggansi, seerrifi hojmaatni 
amantiifi mootummaa walmakuun kun dhawaataan rakkoo fide. Rakkooleen kunis mootummaan amantii keessa harka naqachuun walabummaa amantootaafi dhaabbilee isaanii yoo 
sarbu, mootummaan seeraafi hoggansa amantii irratti hirkachuunis loogdummaan akka uumamu godhe.
Fakkeenyaaf:
Mootiin aangorra bahuuf hayyama abbootii amantii barbaachisu turuufis isa barbaachisa. Kana jechuun walaba ta’ee murteessuuf hin danda’u;
Akkasuma hoggansi amantii mootummaan muudamu ykn ammoo too’atamu dhugaa amantiin sun barsiisu jallisuun akka mootichaa ta’utti dhiheessuuf dirqama.
Hoggansi amantiifi mootummaa wal-utubuun kun dhaabbilee mootummaa fi amantii keessatti itti gaafatamummaan akka dhabamuufi malaamtummaan (corruption) 
akka babal’atuufis karaa saaqa.Heerri mootummaa seerota amantii keessaa maddinaan jijjiiruun ulfaataadha. Heerri mootummaa jireenya lafaaf qophaaya. 
Kana jechuun akkaatuma haalli siyaasaa, diinaggeefi hawaasummaa yeroo waliin jijjiiramu fooyya’aa deema. Heerri waaqaa dhugaa barabaraa ( eternal truth) 
waan ta’eef , seerri mootummaa achii maddu fooyyessuuf nama dhiba. Bakka amantiileen lamaafi sanaa ol jiranitti mootumaafi amantiin walitti makamuun loogiin 
uumamee cunqursaan amantii tokkoo ykn ammoo waldorgommiin isaan jidduutti uumamuun walitti bu’iinsi akka dhalatu godha. Qabxiileen armaan olitti tarreesse 
kun oduu/ theory/ miti. Waanuma qabatamaan Awuroppaa keessatti jaarraa 20ffaa dura ta’aa tureedha. Sababa amantiifi mootummaan walitti maxxanuutiin walitti 
bu’iinsi roga hedduu uumamee dhiignis jigaa ture. Lammiileen Awuroppaa baqatanii Atilaantikii cehuun boodarra Ameerikaa har’aa akka uumaniifis sababa ture. 
Rakkoolee warraaqsa Faransaay bara 1789 dhalchan keessaas ture. Kanarraa ka’uudhaan yaadni amantiifi mootummaan adda bahuu qaban jedhu baldhinaan fudhatama 
argachuu eegale. Sirni mootummaafi amantii walitti makuu (theocracy) dhabamaa, yaadni secularism (mootummaafi amantii adda jedhu) bu’uura heerota mootummaa 
ta’aa dhufe. Seekulaarizimiifii Rakkoo Isaan Walqabetaa Kanaan Dura Mudate Yaadni secularim jedhu yeroo maddu bu’uraalee armaan gadii qabateeti;
Amantiin (dhaabbanniifi hordoftoonni) mootummaa irraa walaba. Jechuunis caaseffama, hojii barsiisummaafii hoggansa amantii keessa hogansii motummaa hin seenu. 
Lammiileen amantii fedhan hordofuufii, hordofuu dhiisuu danda’u. Mootummaan mirga kana eegsisuufi malee dirqisiisuu hin danda’u.
Mootummaan (heeraafi hogaansi) dhiibbaa amantii irraa walaba. Jechuun dhaabbannifi hoggansi amantii hoggansa mootummaa hin muudu, hin buusu. Maddi heeraafi seerota 
mootummaa waliigaltee lammiilee irraa madda malee heeraafi seera amantii irraa miti.
Hojiitti hoggaa seenamu garuu, yaadni kun dhiifamuu eegale. Yaadni amantiifi mootummaan seeraafi hojmaataan adda haa bayan jedhu biyyoota hedduutti gara amantii 
ukkaamsutti ce’ame. Biyyoota mootummaa kominizimii jaarratan keessatti makmaaksa amantiin ummata jaamsa (religion is poison of masses) jedhu hordofuun mirga amantii 
ukkaamsuu, amantii irratti olola jibbaa oofuutti deeman. Abbootiin irree sunniin jibba amantiirraa qaban qofa osoo hin taane shoora hogganoonnifi barsiistonni amantii
 ummanni mirga ofiitiif akka dubbatuuf gurmaa’u gochuu keessatti qaban hirdhisuuf itti duulan. Biyyootuma demokraatawoo akka Faransaay keessatti, namoonni dhuunfaafi 
waloon amantii isaanii calaqqisiisuu akka hin dandeenye dhiibbaan godhame. Manneen barnootaafi waajjiroota mootummaa keessatti lammiileen mallattoolee amantii isaanii 
calaqqisiisan kan akka fannoofi hijaabaa akka hin uffanne dhorkuutu dhufe.
Haala kanaan, yaadni amantiifi mootummaa adda baasuu (secularism) mirga amantootaafi walabummaa hoggansa mootummaa mirkaneessuuf dhaadheffame, abbootii irree humneessee 
mirga amantii ukkaamsuuf meeshaa ta’e. Biyyootuma dimokraatawaa keessattis, fiinxalessummaa (tyranny of secularism) uumee mirga amantii dhiibe. Sochiin amantiifi mootummaa 
adda baafna jedhu inumaatuu dhawaataan deemee amantii-maleessummaa (athiesm) fi sekulaarizimiin akka wal fakkaatan kan godhu ta’e. Mootummooni koministii hedduun amantiifi 
mootummaa adda baafna jechaa amanti-maleessummaa ilaalcha bu’uuraa/ideology/ mootummaa hamma godhuutti deeman. Kun ammoo yaadni sekulaarizimii bakka lamatti akka bahu godhe.
Suukulaarizmii Foo’aa (Separatist Secularism): kan armaan olitti dhiheessine amantiin kan dhuunfaa waan ta’eef barsiifni, aadaan, eenyummaanifii mallattoon amantii gonkumaa 
muldhachuu hin qabu kan jedhuudha. Yaadni kun biyyoota akka Faransaay keessatti ammas hojiirra kan jiru ta’us biyyoonni hedduu yaada lammataa armaan gadii hordofutti seenaniiru.
Seekulaarizimii Wal dandeessissaa: Yaadni kun mootummaafi amantiin adda bahuun sirrii ta’us amantiin dhiibamuufi ukkaamfamuu hin qabu jedha.
Seekulaarizimii Wal dandeessissaa
Yaadni kun mootummaafi amantiin walitti makamuun miidhaa akka qabu amanus, yaada amantiin maandhee dhuunfaa qofatti ittifamuu qaba jedhu hin fudhatu. 
Yaadni kunis kan madde waa lama irraayi. Kan duraa abbootiin irree maqaa seekularizimiitiin mirga amantootaa cunqursuu isaaniiti. Inni lammataa ammoo 
ummanni addunyaa harki wayyaba waaqatti waan amanuuf amantii guutumatti jireenya hawaasaa keessaa balleessuu hin danda’amu hubannaan jedhu uumamuu isaati.
Hayyoonni akka John Rawls fi Jorgen Habermas faan kan yeroo dheeraaf Seekulaarizimii Foo’aa/ lieceste secularism dhaadhessaa turan dhuma jireenya isaanii 
irratti yaada amantii dahoo dhuunfaa qofatti deebisuun akka hin danda’amneefi jireenya hawaasaa (public domain) keessatti bakka kennuufin dirqama akka tahe 
dubbatan. Hojiin mootummaa jireenya hawaasaatiif heera, seeraafi imaammataan haala mijeessuu waan ta’eef amantii guututti moggaatti dhiibee takkaa ukkaamsee 
itti gaafatamummaa isaa bahuu hin danda’u jedhan. Kanarraa ka’uunis hojmaata amantiifi mootummaa takka godhuu (theocracy) fi kan amantii guututti moggatti dhiibu
 (laïcité) jiddutti falli barbaadamuu akka qabu barreessan. Kunis amantiifi mootummaan walittis makamuu, addaanis fagaachuu osoo hin taane waldanda’uun isaanii 
barbaachisaa akka tahe addeessan.
Hayyoonni akka Charles Taylor, Rajeev Bhargava,fi Kassanova akkaataa mootummaafi amantiin waldanda’anii deemuu qaban irratti hedduu barreessan. Alfred Stebann, 
bifa seekulaarizimii mootummaafi amantiin itti waldanda’an kana Twin-Toleration jechuudhaan moggaase. Akkaataa yaada kanaatti mootummaafi amantiin wal danda’uudhaaf
ulaagaalee armaan gadii kana guutuu qabu.
Walirraa Fageenya Seeran Daangeffame - Mootummaafi amantii jidduu, jechuunis hoggansa, dhaabbileefi barsiisa jara lamaanii jidduu walirraa fageenyi walhubannaa irratti 
hundaaye jiraachuu qaba. Kana jechuun walitti dhufeenyi hoggantoota gama lamaanii, akkasumas shoorri barsiifni amantii imaammataafi seerota mootummaa irratti qabu ifatti 
mari’atamee kaayamuu qabaadha. Gara biraan mootummaanis yoo gaafatame malee hojmaata dhaabbata amantii keessa hin lixu. Hoggansi amantiis yoo barbaadame malee hojmaata 
mootummaa keessa hin lixu. Walitti dhufeenyi gama lachuutis dambiifi walhubannaa dursee lafa kaayamuun daligamuu qabaadha.
Fageenya Walqixxaataa - Mootummaan amantiilee hunda irraa fageenya walqixaa irratti argamuu qaba. Kana jechuun mootummaan gochaan, jechaan, mallattoon (symbolically) 
amantii tokkotti dhiyaatee kan biraa irraa kan fagaate ta’uu hin qabu. Ummannis shakkii (perception) akkasii akka hin uummanneef dhaabbileefi hogganoota amantii yeroo 
dhimma mootummaa irratti hirmaachisan hunda isaanii bifa walqixa ta’een ta’uu qaba.
Kabaja Hundaaf Kennuu / Respect for All / - Mootummaan amantii hundaaf kabaja walqixa qabaachuu qaba. Kana jechuunis Mootummaan barsiisa, mallattoo, hoggansaafi adeemsa 
isaa keessatti hordoftoota amantii hundaatiifu beekkamtii walqixaa kennuu dandahuudha. Fakkeenyaaf hoggansi mootummaa barsiisni amantii biraa kan dhuunfaa isaatiin faallaa 
ta’us, hanga hojiii mootummaa irra jiru ejjannoo isaa ibsuu hin qabu. Miidiyaaleen mootummaas gabaasa barsiisaa ta’ee mallattoolee amantii tokkoo busheessanii kanneen biraa 
dhaadhessuu hin qaban jechuudha.
Waldandahiinsa Gama Hundaa / Mutual Accommodation (Recognition and Legitimization) - Hoggansi / dhaabbileen mootummaafi amantii/ beekkamtii walii kennuu qabu. Kana jechuun 
hoggansi mootummaa dhimma bulchiinsa biyyaa keessatti aangoofi itti gaafatamummaa guutuu akka qabu hoggansi amantii beekkamtii kennuu qaba. Gama biraanis dhimma amantii 
isaanii keessatti, barsiisnifi dhimmi jaarmayaa amantii too’annaa (control) mootummaatiin ala tahuufi hoggansi amantiifi hordoftoonni walabummaan kan geggeeffatan ta’uu 
hoggansi mootummaa beekkamtii kennuu qaba. Kana gochuun hoggansi gama lamaanii akka wal hin shakkine, wal hin doorsifneefi hojmaata irratti gufuu walitti hin taane fayyada.
Waliif Tumsa Gaarii / Positivev Cooperation / - Hoggansi amantiifi mootummaa tajaajila hawaasaa irratti waliif tumsuu qabu. Fakkeenyi gaariin haala koronaa amma keessa 
jirruudha. Mootummaan balaa kana jalaa ummata baraaruuf seera baasa. Hoggansi amantii ammoo ummanni seera bahe san hordofee fayyaa ofii akka eeggatu gorsa. Bifa kanaan 
mootummaafi amantiin waliif tumsanii ummata tajaajiluu danda’u jechuudha.
Hirmaannaa Walqixxaataa Qbaachuu/ Equal participation, representation in political affairs and distribution of power, privileges/: - hordoftoonni amantiilee garagaraa 
biyya tokko keessa jiran mootummaa keessatti hirmaannaa madaalawaa ta’e qabaachuu qabu. Kunis bakka bu’ummaa bulchiinsa mootummaa, qoodama diinaggee, himata seenaa 
(historical narrations), akkasumas ijaarsa eenyummaa biyyooleessaa (national identity) keessatti hordoftoonni amantii hundaatuu qooda madaalawaa isaaniin malu argachuu qabu.
Amantiiwwan Karaa Faallaa Taheen Dhimma Itti Bahamuun isaanii akka malu beekuu /Multivocality/ - amantiileen hundinuu badiifis toltuufis dhimma itti bahamuu akka danda’an 
beekuun barbaachisaadha. Jechuun baruumsi amantii kamiituu akkuma namoonni irra jireessi waan gaariif jireenya isaanii masakuuf dhimma itti bahan, gariin ammoo akka hojii
hamaaf isaaniif tolutti hiikuu akka danda’an amanuudha. Fakeenyaaf, amantiin hundi ollaa keessan jaaladhaa, gargaaraa jedha. Namni hamaan garuu keewwata hedduu keessaa 
jecha takka luqqaasee ollaa diinomsuuf itti fayyadamuu akka danda’u beekuudha. Kun ammoo amantiilee jiran jumlaan maqaa xureessuu irraa nu oolcha. Akkasumas amantiin waan
hamaaf oolu akka malu beekanii mootummaafi dhaabbileen amantii finxaalessummaa waliinta’anii akka faccisan gargaara.
Lammiileen biyya tokkoo mootummaafi jaarmayaalee amantiitifis miseensa walooti (common denominator). Akkuma barruu kana keessatti argine, mootummaafi amantiin yoo akka 
malee walitti siqanii walkeessa seenanis, yoo wal dhiibanii walirraa fagaatanis kan miidhamu lammiilee qaamni lachuu tajaajiluuf dhaabbataniidha. Hariiroon mootummaafi 
amantii ilaafi ilaamee (principles) torban armaan olii irratti yoo kan geggeeffamu taate walabummaa walii eeganii, waliif tumsanii nageenyaafi misooma biyyaaf, akkasumas 
misooma qaamaa qalbii lammiileef hojjachuu danda’an jedhamee amanama. Faallaa kanaa mootummaan barsiisafi hojmaata jaarmaayaalee amantii keessa yoo seene mirga amantii 
sarbuu qofa osoo hin taane walitti bu’iinsa hamaa afeeruu akka danda’u seenaan addunyaa ragaadha. Mootummaan amantii takka ofitti qabee kanneen biraa yoo achi qabe loogii 
uumuu qofa osoo taane balaa affeera.
Itoophiyaafi Sekulaarizimii
Erga uumamte as Itoophiyaan hariiroo amantiifi mootummaa bifa adda addaa 3’n gaggeessuuf yaaltee jirti. Minilik irraa kaasee hanga bara Haylasilaaseetti amantiifi 
mootummaan walmakoo turan. Amantii mootummaatu (stat religion) ture. Kun ammoo walabummaafi walqixummaan amantii akka hin jiraanne godhe. Bara Dargii ammoo faallaa 
sanii deemame. Separatist secularism gubbaatti tuqne hojirra oolchuuf yaalame. Amantiin mootummaa irraa kan fageeffame qofa osoo hin taane, mootummichi ilaalcha farra 
amantiis tarkaanfachiisaa ture. Yeroo kanatti walqixummaa amantii uumuu irratti fooyya’iinsi jiraatus walabummaan amantii garuu sarbamaa ture.
Bara sirna EPRDF ammoo yaalii Nugusootaafi Dargii keessatti godhame walmadaalchisuuf yaalame. Amantiifi mootummaan heeraan adda baafaman. Ta’us seerri sun dhugatti
hojitti hin hiikkamne. Mootummaan suduudaafi lafa jalaan dhaabbilee amantii harka keessan naqachuun dantaa paartii aangoo harkaa qabuutiif oolchaa ture. Yeroo ammaa
kanattis dhimmi hariiroo amantiifi mootummaa bifa haaraan ijoo dubbii ta’aa jira. Erga MM Abiy Ahmad gara aangoo dhufee hojiin mootummaafi amantii bifa nama yaaddessuun 
walitti makamuu eegalee jira. Walitti dhufeenyi amantiifi mootummaa kun rakkoo akka hin uumneef gamanumaa seeraafi sarara qabsiisuu barbaachisa. Anis kanumaafin yaada 
kana katabe.
Amantii fi Qabsoo Oromoo Qabsoon Oromoo dhalootumaa kaaftee dhimma sekulaarizimiitiin walitti fullaate. Kunis karaa sadihiin. Tokkoffaa sirni Qabsoon tun irratti 
finciiluun eegalte kan mootii Haylasilaasee mootummaafi amantii walitti makuun loogiifi hacuccaa geggeessaa waan tureef, qabsoon Oromoos ganamumaan dhimma kana mormuun 
ejjannoo mootummaafi amantiin adda bahuu qaba jettu akka fudhatu taasise. Kan lammataa qabsoon Oromoo ummata amantii heddu hordofu bilisa baasuuf waan kaateef sekulaarizimii 
fudhachuun tokkummaa ummatichaa (constituency) eegsisaanii milkaayuuf barbaachisaa ture. Hojiin seenaa qabeessi Jen.Taaddasaa faa Dheeratti korma tokko qalanii Islaamaaafi 
Kiristaana itti nyaachisan sun ilaalcha kanarraa madda. Seenaan Shiniggaa kan hogganoonni ABO amantiin walfooyuu didanii waliin wareegaman sunis kanuma itti fufsiise. 
Sadaffaa yeroon qabsoon tun eegalte yeroo komunizimiin addunyaa irratti olaantummaa argachaa ture waan ta’eef bu’ureessitoonni qabsoo Oromoo hedduun manneen barnootaa 
keessatti yaada kominizimiitiin qaramanii sekulaarizimii dhugeeffatanii bahuudhaan mooraa qabsottis yaada san fidanii dhufan. Hayyoonni ganamaan qabsoo kana qaran gariin 
hayyoota amantiilee gama hundaa (Shek Bakrii Saaphaloo, Lub Guddinaa Tumsaa kkf) ta’uunis mooraan qabsoo Oromoo jaarmaya siyaasaafi amantii waldandeessiftee akka deemtu 
karaa saaqeera. Kanaafuu qabsoon Oromoo dhalootumaan sekulaarizimii fudhattee waliin guddatte jechuu ni dandeenya. Garuu amna qabsoo kana keessatti amantiifi siyaasaa 
jaarmayaa walmadaalchisanii deemuun laaftuu hin turre. Rakkoon mudate tokko separatist secularism fudhachuuf yaaluudha. Sababni kanaa lama. Kan duraa hayyoonni yunivarsitii 
keessa dabruun qabsoo hogganutti dhufan yaada sekurazimii maddi isaa komunizimii ta’een qaramanii waan bahaniif amantiin guutumatti siyaasaa irraa akka fagaattu barbaadaa turan. 
Sababani lammataa ummanni Oromoo amantiilee garagaraa waan hordofuuf tokkummaa isaa eegsisuuf jaarmayaafi hoggansi qabsoo amantii irraa hedduu fagaachuu qaba kan jedhuudha.
Yaadni kun hamma hogganoonnifi qabsaa’onni amantii isaanii calaqqisuu hin qaban jedhutti kan deemu ture. Ta’us mooraan qabsoo Oromoo sekulaarizimii bifa saniitiin hedduu 
tarkaanfachuu hin dandeenye; gara sekulaarzimii amantiifi siyaasaa wal dandeessisee deemutti dhufuuf dirqamte. Sababni kanaas haala qabatamaa ummatichaati. Qabsoon tun ummata 
baadiyyaa irratti kan irkatte turte. Ummanni akkasii ammoo 100% amantii hordofa. Jireenyi hawaasummaafi diinaggee isaa amantiin kan wal qabateedha. Kanaafuu qabsaa’onni jireenya 
hawasaa kana madaqfachuu waan qabaniif, amantii xireeffataniifi irraa fagataanii ummata hawwachuufi gargaarsifachuu akka hin dandeenye hubatan. Kanaafuu mala amantiifi siyaasaa 
waldandeessisanii deemuu qabatamaan barachaafi hojitti hiikaa dhufan. Kanaafuu komiin garagaraa yeroo yeroon ka’us mooraan qabsoo Oromoo amantiifi siyaasa bifa madaalawaa ta’een 
waldandeessiftee deemuu irratti kan milkoofte fakkaata. Inumaatuu akkuma federaalizmiin biyya kanatti akka hojirra ooluf shoora guddaa taphate, ejjannoofi muuxannoon qabsoon Oromoo 
sekurazimii irratti qabatte heera mootummaa 1995 bahe keessatti sekuraazimiin bifa ifaa ta’uun utubaa biyyattii akka ta’u taasifamuu isaaf gahee guddaa taphatte.
Goolabbii
Barruu kana keessatti dhimma sekulaarizimii ilaalchisee yaadrimeewwan ijoo ta’aniifii muuxannoowwan Adduunyaa akkasumas dhimmichaan wal qabatee haala qabatamaa yaadrimeen kun amma 
irra gahe isiniif ibsuudhaaf yaaleen jira. Sekulaarizimiin utubaalee (pillars) mootummaa ammayyaa keessaa tokkoof murteessaa akka ta’e hubachuun barbaachisaadha. Mirga lammiileen 
amantii fedhan hordofuuf qaban kabajuuf, walabummaa dhaabbilee amantii eegsisuuf, akkasumas heeraafi seerri biyya tokkoo waliigaltee hawaasa biyyasii (social contract) akka tumamuu 
dandeessisuuf amantiifi mootummaa gargara baasuun barbaachisaadha. Gargar baasuu yennaa jennu garuu addaan kutuu akka hin taanes haa hubannu. Sekulaarizimiin amantii guutumaa 
guututti jireenya ummataa keessaa dhiibuuf yaalu akka hin milkoofneefi kan irra wayyu amantiifi mootummaan adda bahanii garuu walkabajaniifii waliif tumsanii deemuun murteessaadha. 
Sekulaarizimii jechuun amantii jibbuu ykn busheessuu osoo hin taane amantiilee hunda mootummaan adda baasanii walqixa kabajuufi hirmaachisuu akka ta’e haa qalbifannu. Keessattu 
biyya akka teenyaa kan amantiilee hedduufi seenaa loogiifi cunqursaa qabdu keessatti sekulaarizimiin amantiifi mootummaa adda baasanii mirga lammiilee eeguu qofaaf osoo hin taane 
sirna ummata sabdaneessa ta’e waldandeessisanii bulchuu (diversity management) akka ta’es hubachuu qabna. Adeemsi as kaluu kana qondaalonni biyya bulchaa jiran mootummaafi amantii 
walitti makuu eegalan kun gamanumaan qeeqamee seeraafi sarara akka qabaatu gochuun dhimma murteessaadha. Tiruun bulte lafee taati akkuma jedhan, wanti har’a akkam tooftaa yeroo 
(short term tactic) fayyadamnu dhibee hamaa (cancer) yeroo dheeraa uumuu waan maluuf qondaalonnis haala itti jiran dhaabatanii laaluun karatti akka deebi’an dhaamsa koo gamanumaan 
dabarsuu barbaada.
Fulbaana booda mootummaan maal ta'a?
Filannoon dhuma Hagayyaatti godhamuuf yaadame sababa koronaan gochuu hin danda'u jedheera boordiin Filannoo. Akka heera mootummaatti ammoo, mootummonni federaalaafi naannoo 
amma jiran Fulbaana 30 booda yeroon isaanii ni hobba'a. Jechuun paarlamaafi manneen maree federaalaafi naannoo barri hojii isaanii dhumatee ni diigamu jechuudha. Hoji 
raaw'achiiftuun isaaniin jaaramee jirus, barri aangoo isaa ni xumurama. Kanarraa ka'uun gaaffiin lama ka'eera. Kan duraa filannoo dabarsuun ni danda'amaa? Yoo danda'me hoo 
aangoo dabarsuu san eenyutu qaba? Kan lammataa hanga filannoon geggeeffamutti, mootummaan eenyuun hogganama? Gaaffilee kanaaf fala afur dhiheessee jira mootummaan.
Akkaataa heera mootummaa keewwata 60tin paarlaamaa bittimsuu. Keewwanni kun kan jedhu paarlaamaa keessatti waliigalteen dhabamee, ykn ammoo tumsi mootummaa jaare ture yoo 
diiigame, muummichi ministeeraa paarlamaa diigee ji'a jaha keessatti filannoon haaraan akka godhamu gochuu danda'aadha. Garuu ammoo kana gochuu kan danda'u waggoota shanan 
jidduutti. Kaayyoon keewwata kanaa, yeroo filannoo waggaa shanii asitti gabaabsuuf malee dheeressuuf miti. Kanaafuu falli tokkoffaan kun hin hojjatu.
Labsii yeroo muddamaa labsuun biyya bulchuu: Akka keewwata 93tti weerarri biyya alaa yoo geggeeffame, jeequmsi guddaan uumamee too'annoon ala yoo ta'e, takkaahuu balaan 
uumamaa guddaan yoo qaqqabe, manni marii ministeerotaa labsii yeroo muddamaa labsuun, heero mootummaa rarraasee, biyya bulchuu danda'a. Kunis filannoo dabarsuuf furmaata 
hin ta'u. Tokkoffaa, labsii amma jiru dheeressuuf koronaan yoo hammaatee Fulbaana boodas itti fufe qofa danda'ama. Lammaffaa, osoo koronaan iyyuu hammaatee labsiin dheerate 
iyyuu yeroo mootummaa amma jiruu dhumuu irraa hin hambisu. Labsiin yeroo muddamaa osoo itti fufee iyyuu raaw'iin isaa hoji raaw'achiiftuu mootummaa amma jiruun osoo hin taane
qaama haaraa jaaramuun/ jaaramuun ta'uun dirqama.
Heera mootummaa fooyyeessuu: Akka yaada kanaatti, keewwata 54 kan umriin mana marii waggaa shani jettu san fooyyeessuun tarii filannoo dheeressuun ni dand'ama kan jedhuudha. 
Keewwata kana fooyyeessuuf mana maree bakka bu'ootaafi federeshiniitti harka 2/3ffaa, akkasumas manneen maree naannolee sagalee keessaa kan jahaan sagalee wayyabaan deeggaramuu 
qaba. Garuu, adeemsi kun rakkoo fudhatamummaas qaba. Akkuma beekkamu, manneen maree federaalaas ta'e kan naannolee, filannoo hatameen paartiin biyya bulchu harka 100 qabate. 
Har'a manneen maree kun filannoo dheeressuuf sagalee haa kennan jechuun, murtii biyyolessaa osoo hin taane kan paartiin tokko yeroo aangoo ofii dheereffachuuf godhu ta'a. 
Abbootiin irree biyyoota hedduu bifa kanaan heera mootummaa fooyyeessuun term limit isaanii dheereffatanii angorra turuun beekamu. Biyya teenyatti garuu yeroo sirna abbaa 
irree waggoota 27 biyya dhiite irraa gara dimokraasii ceena jennu kanatti adeemsi akkasii goonkumaa fudhatama hin qabu.
Heera mootummaa hiikuu: Heera mootummaa kana hiikuuf angoon kan laatame mana maree federeeshiniitiifi. Heerri mootummaa waa'ee filannoo dheeressuu homaa waan hin jedhiniif 
kanarratti furmaata hiikkoo heeraa barbaachisa yaada jedhutu jira. Kunis hin ta'u. Sababa lamaan. Kan duraa manni maree federeeshinii waan heera irratti barreeffamee hiikkaa 
isaa irratti atakaaroon ka'e hiika malee, waan hin barraayin haaraatti barreessee hiikuu hin danda'u. Heera mootummaa irratti dhimma filannoo dheeressuu wanti barraaye hin jiru. 
Lammaffaa heerri mootummaa dhimma filannoo dheeressuu wanti hin katabiniif sababa qaba. Namoonnifi paartileen harka wayyabaa qaban keewwata filannoo dheeressuu hayyamu sanitti 
fayyadamanii umrii angoo isaanii dheereffatanii sirna abbaa irree akka hin jaarreefi. Kan 3ffaa, osoo hiikkoon heeraa haa godhamuu jedhamees, paartiin tokko qofti mana maree 
federeeshinii dhuunfatee waan jiruuf gochi akkasii fudhatama hin qabu. Filannoon dhimma paartilee walmorkan hunda laallatu ta'ee osoo jiruu qaamni paartii tokkoon dhuunfatamee 
jiru murteessuun gonkumaa fudhatama hin qabu. Kanarraa ka'uun, gaaga'ama heera mootummaa (constitutional crisis) amma uumame kanaaf furmaanni seeraa, filannoo achi butanii 
umrii mootummaa kanaa dheeressuuf dandeessisu hin jiru. Gara biraan falli seeraa hin jiru. Falli yoo jiraate waliigaltee siyaasaa paartilee jiddutti godhamu irraa madda. 
Guyyaan filannoon itti godhamus ta'e akkataa mootummaan Fulbaana irraa hamma sanitti geggeeffamu kan murtaa'e mariifi waliigaltee dhaabbilee siyaasaatin qofa ta'a. Kanaan 
ala deemamnaan Fulbaana 30 booda mootummaan utubaa heeraa qabu hin jiraatu.

Afaan gabaa addunyaa keessati dorgommee ittiin hin seenamne kana maaf baruun barbaachise jedhama tahaa? Oromoon orma Afrikaa duriiti. Garba Meditaraniyaani hanga daarii 
Baantuutti kan himatan keessaa tokko. Hiddi afaan saanii murna afaanii Kuusaa ykn Kush jedhamu keessaa ka’a. Ormi afaan Kuusaa dubbatu Abbayya ol haanuu dura bu’aa, argaa 
dhageettiin. Grikii durii, qarooma Itiyoophiyaa jedhaniiti. Masir duriif yeroo isaan mootota (fara’oon) itti tahanis ture. Sun finnaa amma maqaa sanaan waamamuun adda. 
Afaanota/cabaqa jara durii keessaa hedduun badee, hedduutu laaffataa jira. Utuu ormichi jiruu afaan saa yoo bade afaan aanga’o fi dureeyyiin bakka buufame jechuu dha.
Afaan badnaan suukanniin afaan sana malee hin ibsamne jiru. Sabummaa fi eenyumaa sabaawaanis waliin badu. Akkasitti nammi tokkoo fafatee jeeqama eenyummaa dhuma hin qabnee 
fi sadarkaa namaa gadiiti bu’ee jiraachuu dirqama. Osoo afaanni hin badin barruun kaa’uun duri akkas turre jechuufillee ni gargaara taha. Caalaatti immoo gaaf tokkoo dhaalma 
bade barbaadanii lubbuu jeequmsa keessaa baasuuf qoricha tahuu dandaha. Kanaaf maalifaa seenaawwaa fi hamilati abdachiisaan afaanicha baruun dirquu jira jechuu dha. Qaroomni 
Kuusaa qarooma ormi gurraacha hundee keenya jedhuu. Kanneen badaniin walitti fufoon afaan Oromoo keessaa ni argamu. Ilaalamu jira/ laalamu jira.
Afaan Oromoo yeroo hin beekamneef afaan afoolaa ture. Baldhaa waan taheef dameen beekumsaa walfakii keessaa hin argamne hin jiru. Barreessuu dhiisanii yoom akka qaabannoon 
galmeeffachuutti kahan hin beekamu. Akka afoola Oromooti loontu sanaaf komatama. Waan barruun jiru hunda nyaattee. Ergasii qaabannoo saanii irratt moora ishee dubbisuun 
beekumsa qoolloo keessaa fi dachee irraa akkasumas gidduu isaanii jiru dhalootaa dhalootatt dabarsaa jiraatan. Kanaaf barreessaan kun “kitaabaan/macaafaa”n moor jedha; 
ammammoo bakka mooraa waan bu’eef.
Guddinni teknolojii ammayya akka iyyaatiin baayyinaan yaafamu waan tolcheef qaabannoo qofti gaha hin taane. Sun afoola lammii seenawaa sanaa mancaasuuf doorsisaa jira. 
Mirgi daa’immaan afaan ofiin barachuu aarsaa guddaa duuba beekame. Amma hamma saatii kana Oromiyaa guutuu keessatti barumsi fi hoojiin waajjiraawaan hundi afaan ormichaan 
gaggeeffamaa jira. Beeksisi seeraa fi daldalaas ittiin ni kennama.
Kanaaf tolaafis hamaafis kan Oromiyaa keessatti hojjetan ykn hojjechuuf abbalanis yoo baratan anjaa qabaaf. Ergamni isaanii kan fedhe haa tahu ormichatti makamanii 
quunnamtii tolfatan keessa yaada haaraan walitt dhufuun ni gargaara taha. Addunyaan aadaa wal jijjiiruun guddate. Kanatti dabalee barattooti hawaasicha keessatti 
qorannoo gaggeessan qooqa karaa isaan dabarsu baruun ni gargaara. Kanneen jaalalleewwan isaanii Oromoo tahanis barachuun bu’aa guddaa qaba.
Afaanicha barachuu kan qaban biraa jara seenaan afaan isaan waldhaalchise. Jeeqama eenyummaa irra gaherraa oolanii boona bade deeffachuuf gara hundee saaniitti kanneen 
deebi’uu qabaniidha. Jarri akkasi guyyuu heddummataa deemu. Ijoollee magaala halagaan bulan keessati dhalatan ykn guddatan warri isaani kan qarooman itti fakkaatee 
afaan halaga itti maku. Afaan halagaa waabari fi manaa alati isaan eega. Silaa carraa ijoolleen afaan ofii barachuu qabdu manatti ture. Abbaawummaa hanqinaan akka 
ijoolleen afaan ishee hin baranne kan irra maqsan jiru. Hedduun isaanii afaan doomaa daa’imatti qarachuu yaalu.
Kanneen biraammoo jara afaanicha beekanis maalifaa hin beekamneef barreessuu fi dubbisuu hin dandeenye. Kan ofii beekanis, dhimma dhabummaan afaan ofii manuma ofii 
keessati gara afaan lammaffaati yoo bu’u callisanii isaan laalan jiru. Haala kana fuggisiisuuf ifaajee tolfamu hojiin kun gargaaruu dandaha. Rakkinni akkasii mata 
mataan osoo hin tahin waliin irra haanuu yaaluu feesisa. Kanaaf gamtaan sabootaa fi hawaasaa ijaarameen ta’uun barbaachisaa dha.
Waabeekota ormoota afaan isaanii afaan Oromoo waliin firooma qabu fufaa afaan isaanii keessaa bade isa keessaa argachuu dandahu taha. Sun akka afaanicha baratan 
isaan kakaasa. Afaan Oromoo afaan nagaa fi jaalalati. Hooqubaan, walaloo fi weedduun ormichaa garaa nama raasuu. Qananeeffamuu ykn garaa jaalallee baqsuu eenyutu jibba? 
Hunda caalaa, qabeenya addunyaa badiisi irratti xiyyeeffame waan taheef oolchuun yeroo hin kennu. Koloneeffatoonni hanga yoonaa afaanicha balleessuu yaalanii kan dadhaban 
hundee jabaa waan qabuufi. Barri hin beekamuu obsaan ittuma cichanii oolfachuu dha.
Afaanni karra seenaa, aadaa, dudhaa fi gabaabaatti qarooma orma tokkoo ittiin seenani.Hanga yoonaa namooti dhugeeffannoo baha gidduu duwwaa, akka waaqtokkeetti fudhatu. 
Oromoon yeroo hin lakkaawamnee kaasee waaqtokkee turani; akii isaan duraa tahuu danda'uu laata? Eegalee dhugeeffannoo badaa jiru kanaa afaan jara ammallee dhugeeffannoo 
sana hordofanii keessaa ni arganna taha. Akkuma dhugeeffannoo hundaa waaqeffannaanis jijjirama guddaa keessa darbee. Yeroo bilisummaa Waaqeffannaan akka seera biyyatiti 
deemaa ture. Hammina fannoo irrati ittiin mormitu gubuu qabaachuun isaanii himamee hin beeku. Hogganooti isaa karaa irra haace’ani hin ce’inii duudhaa duritti cic’anii 
qacceshee yoonan gahanii jiru.Gochi hamaan Waaqeffannaan tolche yoo jiraate buusaa aadaa fi dudhaa sabichaa keessati. Wanti akka fannoo irrati nama gubuu akka isa “Inquisition”
jedhamu faa seena dhugeeffannoo hedduu keessati ni dhagahamu. 
Waaqeffannaan garuu waan ifatti barsiisuu ala gochi rifachiisaan irraa hin muldhatu. Deemsa jijjiratee dhiisees, akkuma Kiristaanoti jalqabaa balaa amantee Romaa irra olfatanii, 
eegalee bu’uuraatti cichee satoo ayyaanoo fi aadaa durii badii irra oolcheera. Wanti barumsa afaaniif tolu yoo argame qeeqannoon jalaa barbaaddachuun beekaa tahuu dha.
Sanatti dabalee Oromiyaan ciibsaa demokrasii Gadaati. Demokraasiin dhihaa hundeen isaa demokrasii Girikiiti. Garuu yeroo seenaa keessaan walitti ilaalan bulchi Gadaa kan 
Girikootaa caalaa hunda haammataa ture. Afaan Oromoo afaan demokraatota sanaa ture. Sana fi raagaa hin dabsineetu arga. Kanaaf afaanicha qorachuun waan durii gadi fageenyan 
baruuf ni gargaara. Ijoollee biyya alatti dhalattu gara caalaaf Afaan Oromo irraanfatamaa jira. Ijoollee kana badii, jeeqama ayyaamii egeree itti dhufuu dandahu irraa oolchuuf 
karaan qaccee saanii argatan fala itt barbaachuu dha. Afaan jara saanii barsiisuu irrati warraa fi hawaasi abbummaan itt dhagahamuu qaba. Waanti laga hin ceesifne kun du’ee 
baduun seera dhalootaati maaf itti rakkana kan jedhanis jiru. Afaan ofii kophaa hin badu waan nama keessaa fudhatee badu qaba. Kanaaf of eeggachuu dha. Afaan Oromoo kan 
hacuucame qawween malee fedha gabaan miti. Yoo carraa argate afaanota naannaa keessaa, afaan sooressa gabaa naannaa tokkoo tahuu dandaha. Kanneen olitti tuqaman keessaa tokkoo 
yoo taate beenuu abacaa eegali! Hojiin kun namoota kanaan dura abacaa laatiniin barumsa qaban irratti xiyyeeffate. Garuu kanneen hin beeknes barsiisaa yoo argatan dhimma itti 
bahuu dandahu. Akkusumas beekoti Oromoo beekumsa biraan raagan, dalagi afaan saaniif yeroo dhabsiise jiru. Jarri akkasii yeroo nyaataa fi boqonnaaf bahanillee ija irra butuuf 
carraa argannaan qaanii of wallaaluu keessaa isaan baasa jedhamee abdatama. Waant halle akka fagoo ilaalan salphaas ulfaataas miti. Yaada guutuu irra buufannaan ji’a mitii 
guyyoota muraasa keessatti halaqaa itti tahuun ni dandahama. Dura maqaa qubeen, keessaammoo dubbachiiftuun wal baraa. Dubbachiiftuun akka maqaa saanitti dubbachiisu. Sagalee 
dheeraa fi gabaabaa walii maqsuun dubbisaa baratu hundaaf dirqii taha. Hubannoon, dhaloota biyyichaan akka dheeraa fi gabaabaan itti dhahaman dhaggeeffadhu. Qubeen dubbachiiftuu 
hin taane hundi dubbifamaa jedhamu. Isaan jabaa fi laafaa akka itti ta'an barachuu dha. Dubbifamoonni baaqqee fi cimdiin maaljecha waan dubbatamee irratti garagarummaa fiduu. 
“Cabbii” jechuu irra “cabi” yoo jette dhaamsi kee adda adda taha. Hojii kana duuba ykn waliin dubbisaan Afaan Oromoo shakalsiisu bahuuf qophaa’erraa argachuu yaalaa.

Yunivarsitiileen Amboo fi Wallaggaa Dhangala'aa Harka Ittiin Qulqulleessaan Oomishuu Eegalan.
Yunivarsiitiiwwan Amboo fi Wallaggaa dhangala’aa qulqullina harkaa ittiin eeggatan oomishuudhaan, hawaasaa fi dhaabbilee garaa garaaf kennaa jiran dubbatu.
Weerara Koroonaa dursanii ittisuuf hojii hubannoo yeroo kennanitti, haala fayyadama meeshaalee Koroonaa irraa of eegan irratti hanqinni jiraachuullee himan.
Hanqina hawaasa keessatti argan furuuf hojjataa jirra jedhu, Itti gaafatamtootni Hospitaalota Rifaraalaa Yunivarsiitiiwwan lameenii.

Vaayrasii Koronaa Ittisuuf Qooda Haa Fudhannu.
Industriiwwan fi waarshaalee akkasumas Yunivarsitiwwan bulchiinsa naannoo Uummattoota Itiyoophiyaa gama kibbaa keessa jiran waan danda'ame mara hojjataa jiru.
Kaampaanilee Industrii kanneen biroon 16 ta'an carraaqqii gochaa kan jiran yoo ta'u waan ittiin funyaanii fi Afaan aguugan yk Maaskii guyyaa guyyaan kuma 10 oomishaa jiru.
Dhiyeenyatti gara Kuma 50tti guddisuuf karoorri akka jiru ibsamee jira.
Yunivarsitiwwan bulchiinsa naannoo sana keessa jiran immo dhangala'aa harkatti cobsuun ittiin haxa'atan qopheessaa akka jiran Yonaataan Zabdiwoos Hawaasaa irraa gabaasee jira.
Yunuvarsitiin Waalloo Gargaarsa Arjoome.
Gargaarsa qarshii Miliyoona yunivarsitiin Walloo eega weer20tti tilmaamamu kana godinaalee afuriif raabsan.
Godiina walloo kibbaa bulchiinsii magaalaa Dasee waag Haamraa fi godonaalee hawaasa Oromoo keessatti dhaabattootii fayyaa jiraniif akkasumas waaltaa dhukkubsattoota Kooviid-19 
qabaman adda baasanii kaa'an qopheessuuf oola.
Yunivarsitiin Walloo eega weerarri koronaa ka'e booda barattoota mara warra isaanii biratti akka galan gochuun ibsamee jira.

Qarshii Miliyoona 20 baasuun waan adda addaa bituun kaleessa raabsu isaa prezidaantii Yunivarsitii Walloo kan ta'an Dr.Abaataa Getaahuunn Ibsaniiru.
Kanneen rabsaman kana keessa meeshaalee vaayrasii koronaa ittsuuf gargaaran keessa jiraachuun ibsamee jira.

Angawaan Qonsilaa Itiyoophiyaa Kan Losaanjalas Jiru Angoo Irraa Kaafaman.
Yunaaytid Isteets dhiyaa magaalaa Loosaanjalas keessa kan jiru qonsilaa mootummaa Itiyoohiyaaf aangawaa sadarkaa olaanaa kan turan Dr.Birhaanamasqal Abbabaa Sanyii aangoo 
irraa kaafamuu odeeffannoon waajiricha biraa argame hubachisee jira. Bulchiinsa jijjiramaa kan Itiyoophiyaan muudamanii waggaa darbee tokkoof kan hojjataa turan Dr.Birhaanamasqal 
maaliif aangoo irraa akka kaafaman odeefannoo hin qabnu jechuun qonsilaa Itiyoohiyaa Loosaanjalas jiru sanatti itti gaafatamaa deeme. dinagdee kan ta'an Obbo Muktaar Waaree 
Ibsanii jiru. Ministriin haajaa alaa Itiyoophiyaa biraa qajeelfama kennameen xalayaan ergame Dr Birhanamasqal akka lakkoobsa Itiyoophiyaatti Bitooteessa 2 bara 2012 kaasee hojii 
irraa gaggeeffamuu ibsa jedhan. Yeroof bakka isaanii bu'anii akka hojjataniif Obbo Muktaara Waaree muudamuu oduu gabaasaan keenya Daanii'eel Araagaaaw Loosaanjalas irraa gabaaseera.

Odeeffannoo dabalataa argannaan fudhannee kan dhiyaannu ta'uu beeksiifna.

Saawudiin Lammiwwan Itiyoophiyaa Deebisuu Yeroof Dhiiftee Jirti.

Hanga xumuura torban dabreetti lammiwwan Itiyoophiyaa 2800 saawudiin gara Itiyoophiyaatti deebisuu ishee madden adda aaddaa gabaasaa turan.
Kanneen gara biyya ofiitti deebifaman kun eega weerara vaayrasii koroonaa ka'e booda daangaa yemeniin ce'uun Saawudii seenan ta'u Saawudiitti Ambaasaaddara Itiyoophiyaa kan 
ta'an Obbo Abdulaaziiz Ahmad ibsanii jiru.
Kanneen karaa daangaa Yemen irraan saawudii seenan kun lakkofsii isaanii guyyaa guyyaan 200 hanga 300 akka ga'u ibsamee jira.
Itiyoophiyaan lammiwwan ishee kana simachuuf qophii barbaachisu gochuuf yeroo kan barbaaddu ta'u waan gaafatteef hojiin biyyatti deebisuu kun dhaabachuun ibsamee jira.

HAALA KEESSA JIRRUUFI BOQONNAA QABSOO ITTI AANU
SEENSA
Qabsoon Ummanni Oromoo geggeessaa ture yeroodhaa gara yerootti
sadarkaaleefii haalota garagaraa hedduu keessa dabarte. Yeroo ammaa kana
immoo boqonnaa qabsoo haaraa keessa jirra. Keessattuu bara 2018 as boqonnaa
qabsoon keessa seente sirriitti gadi fageenyaan xiinxalanii ilaaluun injifannoolee
argaman tiksuufi balaa nu mudatan jala dabruuf barbaachisaadha.
Boqonnaan qabsoo bara 2018 booda seenne kun kanneen asiin duraatiin maalin
adda? Maaltu tole, maaltu bade? Akka sabaafi biyyaatti maalitti ceene, garamittis
adeemaa jirra? kan jedhu sirritti ilaaluun hedduu barbaachisaadha. Barruun tun,
qabxiilee tibba dabre yeroon Ameerikaafi Awurooppaatti marii ummataa
geggeesse dhiheesse irratti kan hundoofte yoo taatu, dhimmoota kana xiinxaluun
tarkaanfilee hojiirra yoo oolan faayidaa buusuu malan akeekuu irratti xiyyeeffatti.
Haalli ummanni Oromoofii qabsoon isaa yeroo ammaa keessa jirtu maal fakkaatti?
Qabsoon tun bakka irraa kaaterraa hanga ammaa maalirra geesse? Ofduraaf
garamitti deemuu malti laata? Balaa dhufuu malu hanqisuuf maal godhuutu
wayya? Gaafilee jedhaniifis deebii barbaaduf kaayyeffatte.
Boqonnaa	Qabsoo	Itti	Aanu
1) BOQONNAALEE QABSOO
Qabsoon Oromootis akkuma qabsoo sabaa (national struggle) kamuu
boqonnaalee (phases) Afur keessa dabartee kan shaneessoo keessa seenaa jirti.
Boqonnaan qabsoon sabaa keessa dabartus:
1. Boqonnaa Dadammaqiinsaa (Revival),
2. Boqonnaa Ijaaramiinsaa (Reconstruction),
3. Boqonnaa Biyyoomsuu (State Formation) fi
4. Boqonnaa Aangoo Qabachuu (Ascendancy to Power) ti
5. Boqonnaa Sirna Dimokraatawaa ijaaruu (Democratization)
Mee boqonnaalee qabsoo afran duraa kanneen tokko tokkoon kanatti aansinee
ilaallee kan boqonnaa itti aanu (5ffaa) gama bodaa irratti itti deebina.
1.1. Boqonnaa Dadammaqiinsaa (Revival)
Ummanni tokko roorroo waloo ofirraa kaasuuf hunda dura dammaqiinsaa waloo
(Collective consciousness) ummachuu qaba. Kana jechuun Ummanni sun
eenyummaa (aadaa, seenaa, afaan) waloo qabaachuu isaa, firaafi diina waloo
akkasumas kan cunqurfames kan bilisa bahus waloon ta’uu isaa waliin amanuu
qaba.
Sirni cunqursaa tokko ummata wahii yeroo humnaan cabsee dhuunfatu, akka
ummanni sun fincilee cabiinsa ofirraa hin qolanneef eenyummaa waloo uummata
sanaa jalaa balleessuun tooftaa beekamaadha. Ummata Oromootis haalli kun isa
mudatee ture. Qabsoo isaa yeroo eegalus dura kan godhe wal dammaqsuudha.
Baroota 1960’moota irraa eegalee ummatichi aadaa, seenaafii afaan isaa akka
jabeeffatu, akkasumas roorroo walfakkaattuufii hiree takka akka qabu
hubachiisuuf duula cimaatu godhame.
Sochiin Afran Qalloo, kan Maccaa Tuulamaa, kan Baaleefi Sochiin Pirooteestantii
gama Lixaa akkasumas banamuun Raadiyoo Moqdishoo jalqabbii
dadammaqiinsaati. Keessattuu hojii gama hawwisoo garagaraatiin walleelee
dhiheessuun hojjatameefi gama raadiyootiin dalagame hojii dadammaqsuu kana
keessaa isa guddaadha. Hojiin dammaqsuuf hojjatamaa ture bu’aa saffisaa
buusuun boqonnaa itti aanu, kan ijaarutti, akka ce’amuuf karaa saaqe.
1.2. Boqonnaa Deebisanii Ijaaruu (Reconstruction Phase)
Sirni cunqursaan ummata tokko yeroo waanjoo jala galfate booda akka itti hin
fincilleef wantoota waloon inni qabu mancaasuun hojii waloo (collective action)
dhoorguuf tarkaanfii fudhata. Mallattooleefi asxaalee waloo, aadaafi afaan isaa
akkasumas caasaa hawaasummaafi bulchiinsaa isaa diiga. Kanaafuu qabsoo sabaa
keessatti boqonnaan lammataa ummata dammaqsuu eegalan san ijaarutti
cehuudha. Kunis asxaa, mallattoo, dhaabasfi caasaa waloo itti tolchuudha.
Akeekni sirni cunqursaaa aadaa, afaan, seenaa, mallaattoofi caasaa waloo ummata
curnqurfamee balleessuuf barbaaduuf, ummati sun sadarkaa sabummaa
(nationhood) akka dhabuufi. Kanaafuu hojiin deebisanii ijaaruu tarkaafilee sirna
cunqursaa san faalleessuun ummatichi sun sadarkaa sabummaa akka horatu
dandeessisuufi.
Akeekni qabsoo sabaa ummataafi dachii isaa tokko godhanii (making the people
and its territory congruent) hacuuccaa ormaa jalaa walaba baasuu waan ta’eef,
hojii milkaa’ina pirojektii sabummaa keessaa tokko eenyummaa ummataafi lafa
biyya sanii sammuu saba sanii keessatti deebisanii ijaaruunn (gadi dhaabun)
ummatichi akka saba tokkoofi biyya tokko qabutti akka hubatu (imagined
community) gochuudha.
Qabsoo Oromoo keessatti hojiin deebisanii ijaaruu kun baroota dhuma
1960’mootaafi jalqaba bara 1970’moota keessa eegalee hojjatamaa ture. Odaa
deebisanii asxaa sabaa gochuu, Gadaan sirna waloo ta’uu dhaadhessuu, jaarmaya
siyaasaa waloo (ABO) dhaabuu, Qubee ittin afaan isaa katabatu bocuu,
miidiyaalee (gaazexootaafi barruulee, akkasumas raadiyoo) Afaan Oromootiin
ummata tajaajilan eegaluufi biyya Oromoon waloon qabaataa tureefi deebisee
uummachuu barbaaduuf maqaa Oromiyaa jedhu laachuufi dhaadhessuun
hojiileen biroo carraaqqi deebisanii ijaaruuti.
Haalli sirna cunqursaa hamaa ta’us hojiin deebisanii ijaaruu kun baroota
1970’moota fi 1980’moota keessa bifa saffisaa ta’ee fi wareegama guddaan
raawwatame. Maqaan Oromummaa kan mulqamee maqaa jibbaa fi sabichi ittiin
of hin waamneen bakka bu’ee ture deebi’ee ‘Oromoo’ jechuun maqaa seerawaa
sabichi ittiin of waamu tahe. Dhuma 1980’mootaa keessa sabni Oromoo jedhamu
deebi’ee akka ijaaramaa jiruufi biyyi Oromiyaa jedhamtus sammuu sabaa
keessatti habaqaalfamuun ishii hayyoota alagaatinis hubatamuu danda’e. Yeroo
saniin booda eenyummaa saba kanaa haaluuniifi adda facaasuudhaan Itoophiyaa
itti fufsiisuun akka hin danda’amne warra qabsoo Oromoo balfuufiyyuu ifa ta’aa
dhufe. Agarsiisni aadaa kan bara 1974 magaalaa Finfinnetti geggeeffame ijaarsa
sammuu fi qalbii namootaa kana sadarkaa itti aanutti furgaase ture.
Ummata dammaqsan san aadaa, afaan, seenaa, asxaafi biyya waloo sammuu
keessatti erga uumaniifi booda, boqonnaan itti aanu kan sammuutti tolfame san
lafarratti argamsiisuudha (actualizing the imagined.) Hojiin dammaqsuufi ijaaruu
hamma tokko milkaa’inaan raaw’atamuun boqonnaa itti aanutti cehuuf haala
mijeesse.
1.3. Boqonnaa Sirna Biyya Ijaaruu (State Formation)
Akeekni qabsoo sabaa sirna biyyaa (state) sabaafi daangaan isaa beekame
ijaaruudha. Sababni biyya dhaabbachuun barbaachiseef ummanni tokko dantaa
waloo isaa tarkaanfachiisuudhaaf caasaafi jaarmayaa walitti qindeessee isa
geggeessuu waan isa barbaachisuufi. Caasaalee hunda keessaa hojii waloo
qindeessee dantaa waloo tarkaanfachiisuuf kan fayyadu sirna mootummaa (state
is the highest form of social organization) dha. Dabalataanis ummata tokko
mirgaafi dantaa matayyaafi dhuunfaa kan irratti sarbus sirna mootummaati.
Kanaafuu akeekni qabsoo saba tokkoo sirna dantaa isaa miidhu san
dhuunfachuun akka isa fayyadutti jijjiiruu ykn ammoo sirna mootummaa jiru san
diigee ykn irraa fottoqee sirna haaraya ijaarrachuudha.
Waldhibdeen biyya walaba ijaarranna moo tanuma jirtu dhuunfannee dantaa
eegsifanna jedhu Oromoo keessatti ganamumaan kan dhalateefis sababuma
kanaani. Bu’ureessitoonni qabsoo Oromoo barbaachisumaa sirna biyyaa (state)
ganamumaan hubachuun irratti wal ta’anis sirna jiru dhuunfannee dantaa
keenyaaf fayyadamna moo diignee irraa fottaqnee kan mataa keenyaa kophatti
jaarranna kan jedhurratti falmaan ganamumaan dhalatte. Garagarummaan kun
hoggansa jidduutti qoqqodama uumuun gatantara qabsoo fidus, yaada ‘hiree
murteeffannaa’ jedhu irratti waliigaluun hojiin itti fufe. Kana jechuun gamni
lachuu caasaan dantaa ummata Oromoo waloon tarkaanfachiisuu Oromiyaa
jedhamu jaaramuu irratti waliif galuun, Oromiyaan kophatti baati moo Itoophiyaa
keessatti itti fufti jedhu murtii gara fuulduraaf akka bultu godhame.
Akkuma Oromoon waldhabbii cimtuu furutti yeroo rakkatu “haa bultu dubbiin”
jechuun boruuf bulfatu, malli gaaffii kana haa bulfannu jedhu yaada silaa faca’uun
gaaga’a guddaaf qabsicha saaxilu oolchuuf qooda kana hin jedhamne taphate.
Bu’aa bahii kanaan booda bara 1991 Oromiyaan sammuu ummataafi kitaabbilee
irratti ijaaramaa turte lafarratti mul’achuun akeekni saba ijaaranii sirna
mootummaa itti tolchuu milkaaye. Afaan Oromoo qubeen isaaf tahu hayyotaan
qoratamee filatamuun dhoksaan barsiifmaa tures Afaan hojiifi barnootaa ta’e.
Oromiyaan ijaaramuun jijjiramoota (transformations) gurguddaa sadi kan baroota
itti aananitti qabsoo sabichaa karaa qabsiisan fiddee dhufte. Isaanis; Afaan ofiitin
barachuu (mother tongue literacy), Sirna bulchiinsaa (bureaucracy) fi
Magaalomuu (urbanization) dha. Wantoonni sadan kun dhawaataan
sabboonummaan daran akka cimuufi qabsoon akka humnooftu gochuun
boqonnaa 4ffaatti akka ce’amuuf shoora guddaa taphatan. Sabbboonummaan
(nationalism) jaarraa 19ffaa keessa biyyoota Awuroppaatti dhalate kan
jedhamuufis sababa cehumsa dinagdee, cehumsa siyaasaa fi cehumsa hawaasaadaa 
(economic, political, and socio-cultural transformations) dubbisiifi
barreesuu, magaalatti galuufi birikosraasiin saffisaan babal’achuu fiduu isaatini.
Jijjiiramoota gurguddoo sadeen kana bal’inaan ibsuuf;
a) Afaan ofiitiin barachuu (mother tongue literacy) - Ulaagaalee ummata tokko
sadarkaa sabaa geessan keessaa tokko Afaan waloo qabaachuudha.
Sabbonummaan saba sanii akka dagaaguuf ammoo sabni sun afaan saniin
sabqunnamtiif itti fayyadamuu, ittin barachuufi hojjachuun shoora guddaa qaba.
Ummanni tokko sabbonummaa dagaagfachuu dura kan walii nahu (solidarity)
firummaa dhiigaafi qubsuma lafaatiin walitti hirkannaa yoo qabaateedha. Kana
jechuun balaan dhufu tokko kallattin miseensa garee sanii miidhuu waan maluuf
walirraa faccisuuf waliin duula (direct risk to members of the group). Naatoon bifa
kanaa garuu gartuu ummataa lakoofsaafi qubsuma lafaan murtaa’aa ta’eef hojjata.
Ummata lakoofsaan guddaa lafa bal’aarra jiraatu kan walii naasisuufi waliif
tumsiisuu danda’u hariiroofi hidhatni jiru kan qaamaa bira dabree kan sammuufi
qalbii yoo ta’eedha (psychological rather than physical).
Ummata lakkoofsaan guddaafi lafa bal’aa irra qubate akka walbeekuufi dantaa
waloof akka waliif dirmatu kan taasisu keessaa guddaaan afaan ofiitiin barachuufi
dubbisuudha. Awuropppaatti jaarraa 19ffaa keessa, gadaa warraaqsa industrii
(Industrial revolution) jedhamee beekkamu keessatti maashinni maxxansaa/
printing press/ kalaqamuunifi sababa warshaaleen (manufacturing)
babal’achuutiin ummanni qonna dhiisee baadiyyaa irraa magaalatti galuun,
barreessuufi dubbisuun akka babala’atu godhee sabboonummaan akka finiinu
karaa saaqe. Impaayaroonni saboota heddu bakka tokkottu ukkaamsuun
jaaramaa turanis sababa kanaan jijjiquun biyyoonni walabaa hedduu dhalachuu
danda’an.
Oromoon gama kanaan bara 1991 booda carraa guddaa argate. Afaan ofiin
barachuu eegaluufi babal’inni barnootaa altakkaa walsimatee dhaloota haaraa
sabboonummaan afaan ofiin barachuun qarame uume. Daataan Baankii
Addunyaa irra argame akka akeekutti bara 1991 booda lakkoofsi daa’imman mana
barnootaa seenanii (Primary School Enrollment Rate) saffisa guddaan dabale.
Figure 1: Daa’immaan biyyattii keessaa dhibbeentaa kanneen mana barnootaa sadarkaa duraa
seenanii (Gross primary school enrollment ratio)
Dabalataanis, akkuma fakkii itti aanu irratti mul’atu dhibbeentaan ummata
waliigalaa dubbisuufi barreessuu danda’u (literacy rate) bara 1991 booda saffisaan
dabale. Daataan yeroo sanitti Baankii Addunyaa irraa argame akka agarsiisutti,
bara 1974 gaafa Haylasilaaseen kufu keessa namni dubbisuufi barreessuu
danda’u 12% qofa kan ture bara 2012 gaafa qabsoon Qeerroo karoorfamu 44.5%,
gaafa qabsoo finiinu ammoo 50% akka gahutti tilmaamamee ture.
Figure 2: Babal’ina Barnoota bara 1997 irraa hanga 2012
Fakkii armaan olii kanarraa akka hubatamutti bara sirna duraanii keessattuu bara
impaayeraatti Oromoon baay’inaan barnootarraa ala ture. Lakkoofsi muraasni
barate illeen sabboonummaa sana (kan bulchitootni fudhachiisuu barbaadan)
gananii sabboonummaa Oromoo mataa isaanii gabbifatan. Bara 1991 booda
sababa hojiin dammaqsuufi ijaaruu sabboonummaa Oromoo hamma tokko
cimsee tureef, ukkaamsuuf rakkisaa waan tureef Oromoofi saboonni biroo Afaan
ofiitiin akka barataniifi hojjatan hayyamuun dirqama ture. Dabalataanis sirnichi
Boqonnaa	Qabsoo	Itti	Aanu
biyyoota Lixaa irraa gargaarsa argachuuf uwwisi barnootaa akka babalatuuf
hojjate (qulqillinni laafaa ta’us). Bara 1974’tti, uwwisni barnootaa Itoophiyaatti
dhibbeentaa 12.0, Bara 1994’tti dhibbeentaa 22.4, Bara 2001’tti dhibbeentaa 29.5 fi
2022 dhibbeentaa 40 ol akka ta’e tilmaamama. Tilmaamni Reeshiyoo Galmee
Waliigalaa sadarkaa tokkoffaa %91 fi Reeshiyoon Galmee Qulqulluu %71 akka ta’e
agarsiisa. Lakkoofsi kun haalan olka’aa waan ta’eef shakkisiisaa ta’us, agarsiistota
hawaasummaa birootiin yoo deeggaraman, baroota 1990mootafi 2000moota
keessa sadarkaan dubbisuu fi barreessuu barabaraan saffisaan akka dabale waan
haalamu miti.
Carraan bal’inaan dubbisuu fi barreessuun ummataa kun ogeeyyii fi barsiisota
Oromoofi Afaan Oromoo fayyadamuun hojiirra ooluu isaati. Osoo Afaan Oromoo
afaan barnootaa hin ta’in dura barsiisonni Oromiyaa keessaa irra hedduun alagaa
turan. Afaan barnootaa jijjiramuun barsiisonni hedduu Oromoo akka ta’an
dirqisiise. Kun ammoo barsiisonnifi barattoonnis eenyummaa waloo akka
qabaatan taasise. Hanqina barsiisota Afaan Oromoon barsiisuu danda’an furuuf
leenjii saffisaa godhame keessatti, barsiisonni godinaalee heddu keessaa
dhaabbata leenjiitti walgahuun sabboonummaan daran akka qaraman garagaaree
ture.
Dubbisuu fi barreessuun jumlaa kun yeroo boqonnaaleen qabsoo sadan, jechuunis
dammaqsuu, ijaaruufi biyya uumuun hojjatamanii sabboonummaan Oromoo
golee biyyattii hunda wal ga’ee jirutti hojiirra ooluun fedhiin sabichi ilmaan isaan
barnootatti bobbaasuufi afaan ofiitiin barsiisuu hedduu akka dabalu taasise.
Babala’achuun afaan ofiin barachuu kun hawaasa Oromoo fi hiree hegeree isaa
irratti dhiibbaa jijjiiramaa fi duubatti hin deebine akkamitti qabaachuu danda’a?
Akkuma olitti jenne, hawaasa dubbisuu fi barreessuu hin dandeenye keessatti
eenyummaan kan bocamu taateewwan naannoo fi hariiroo kan akka maatii,
hawaasaa fi hidhata teessuma lafaatiini. Ijoolleen Oromoo kutaa Oromiyaa hunda
keessa jiran imaammata barnootaa (kaarikulamii) walfakkaataaf saaxilamuun
isaanii eenyummaa fi ilaalcha sabummaa waloo cimaa akka uummatan taasise.
Dubbisuu fi barreessuu danda’an ammoo jechuun yaadonni sabummaa
(Nationalist ideals) saffisaan akka babal’ataniif haala mijeessuun, hojii
dadammaqiinsaa hojjachuuf walqunnamtiin fuulaa/qaamaa/ akka dirqii hin
taane godhe. Akkasumas dandeettii hawaasni seenaa, ogbarruu fi sheekkoo
galmeessuu fi dabarsuu haala ajaa’ibaatiin guddise. Seenaafi yaadannoon waloo
(Collective memory) sabichaa afoolaan daddabraa ture, hogbarruufi miidiyaan
galmaayuun kuufamuufi raabsamuuf tole. Kanaaf barnoonni dandeettii
hawaasni yaada sabboonummaa dabarsuufi itti fufsiisuuf qabu dabaluudhaan
namoota firummaa dhiigaa hin qabneefi qaamaan wal hin beekne gidduutti
qunnamtiin hawaasummaa akka jabaatu taasiseera.
Kana jechuun waggoota diigdama booda Oromoota barreessuufi dubbisuu
danda’an keessaa dachaan heddu qubeen warra barate ta’e jechuudha. Yeroo
duraatiif dhalattoonni saba Oromoo miliyoonotaan lakkaayaman kiloomeetira
dhibbaatamaa adda fagaatanii qubatan kitaaba walfakkaataa irraa seenessa (story)
walfakkaataa barachuun xinsammuun walitti hidhamaa guddachuu eegalan
jechuudha. Dabalataanis hundi isaanii ganama ganama faaruu walfakkaataan
biyya waloo Oromiyaaf jaalalaafi amanamummaa (allegiance) mirkaneesuun
ummata seenaa, Afaan, cunqurfamaafi hiree tokko qabu akka ta’an matatti
qabachaa qaamaa-qalbii godhachaa guddatan. Booda kana dhalootni qubee kan
sochii Qeerroo finiinse dhaloota bifa kanaan qaramee guddateedha. Afaan ofiin
barachuufi babal’inni barnootaa walsimachuu osoo baatee sochii Qeerroo san
qabsiisuufi milkeessuun laayyoo hin ta’u ture.
b) Sirna Bulchiinsaa (Bureaucratization) - Oromiyaan lafarratti seeraan
beekkamtii argachutti aansee caasaa bulchiinsaatu ijaarame. Naannorraa kaasee
hanga gandaatti caasaan kun hojjattootaan guutamuu qaba ture. Birokraasii
jechuun caasaafi hojjattoota bulchiinsaa kana. Caasaan Oromiyaan ittiin buluu
eegalte kan san duraa akkamiin adda? Duras taanaan gubbaa hamma gadiitti
caasaan bulchiinsaa hojjattootumaan guutamee miti? Gaafilee jedhan kaasuun
barbaachisaadha.
Bara bulchiinsa Dargiifii san duraa keessatti caasaan jiru Afaan Oromootiin hin
hojjatu. Kan taliigamus Oromootaan hin turre. Oromiyaa caasaan jedhamu waan
hin jirreef godinni Oromoon keessa qubatu hundi kallattiin giddugaleessa
Itoophiyaatti waamamu. Oromiyaan uumamuun godinaaleen Oromoon keessa
qubatu kophaatti ijaaramanii kallattiin jiddugala Oromootti waamamuu eegalan.
Yeroo duraaf hoggansi Oromoo walii isaatif waamamuu eegale. Waamamti isaatis
sirna bulchiinsa Oromiyaaf (state) ta’e. Hangamuuyyuu sirnichi
Wayyaaneedhaan alkallattidhaan kan too’atamu ta’ee Mootummaan Naannoo
Oromiyaa aangoo guutuu dhabus, waliin hojiin hoggansa Oromoo jiddutti
eegaluun birokraasiin Oromummaa walitti hidhameefi fi itti waamamni isaanii
Oromiyaaf ta’e kalaqame. Maqaa bulchiinsa Oromiyaa jedhuun biirokraasii
shaakaluunis sirna bulchiinsa dhugaa fi jabaa itti aanee jaaramuuf bu’uura kaa’e.
Boqonnaa	Qabsoo	Itti	Aanu
Birookraasiin Oromiyaa kun adaduma lakkoofsi isaa guddachaa deemee dhuma
bara sirna Wayyaanetti gara walakkaa miliyoonaa gahe. Kana jechuun
bulchitoonni Oromoo 500,000 uumaman qofa osoo hin taane mindeeffaman
jechuudha. Kun gita (class) haaraa tokko sabichaaf uume. Gitni kun humna saba
Oromoo daran cimsee qabsoo bara 2014 dhoote keessatti tumsi keessoo sirna
(Internal ally) jabaa akka argannu taasise. Baroota san duraa Oromoonni sirna
mootummaa keessa jiran baay’inaan hedduu xiqqaafi sunuu ammoo
dammaqaniinsa gad aanaa qabaachaa waan turaniif qabsoon Oromoo irra
jireessatti sirnichaan alaan godhamaa turte. Bara qabsoo Qeerroo garuu fincilli
alaan godhamu warra sirnicha keessa jiraniinis gargaaramaa ture. Tumsi alaafi
keessaa kun innifannoon akka saffisuuf shoora guddaa taphate.
Gara biraan ammoo lakkoofsi Oromoota mindeeffamanii dabaluun gita (class)
hawaasaa haaraya uume. Gita jireenyaa fi hegereen isaa Oromoo fi Oromiyaa
wojjiin wolitti hidhame jechuudha. Giti kun warra olaantummaan biyya bulchuun
walitti riiqataa oola. Kana jechuun tooftaan bulchiinsa alkallattii (indirect rule)
Wayyaaneen fayyadamtu qonnaan bulaa biratti afanfajjii uumus gita birokraasii
keessa jiruuf garuu kallattiin muldhata. Kanarraan loogiin sabummaa godhamu
kallattiin gita kana miidha.
Fakkeenyaaf dhalataan Oromoo tokoofi kan Tigree tokko yunivarsitii tokkorraa
waliin eebbifamanii yoo hojii mootummaa eegalan, waggoota muraasa gidduutti
sadarkaa jireenyaa garagaraatti argamu. Kun ammoo miidhaan akka sabaatti
gahaa jiru sadarkaa dhuunfaattis akka dhandhamamu gochuuni, namoonni
naatoo saba isaaniif qaban qofaan osoo hin taane xiiqoofi hinaaffaa dhuunfaanis
qabsootti akka makaman haala mijeesse. Waliigalatti birokraasiin Oromiyaa
ijaaramuun hoggansi (elite) Oromoo hojii waloo akka shaakaluuf haala
mijeessuun, akkasumas namoonni sirnicha keessa jiran naatoo sabaaf qaban
qofaan osoo hin taane hinaaffaafi xiiqoo dhuunfaan kaka’uun sirna cunqursaa
alaan dhiibuu qofa osoo hin taane keessaan laamsheesuuf carraa uume.
c) Magaalomuu (Urbanization) - Oromoo keessatti magaalaan bifa kamiin
uumamte waan jedhu ilaaluun baay’ee murteessaadha. Kan duraa sababa
daldalaatini. Magaaloonni akka Jimmaafi Dirree Dhawaa bifa kanaan uumaman.
Bakkoonni buufata matootii Oromoo, fakkeenyaaf kan akka Jimma, Naqamtee fi
kkf, dhawaataan gara magaalaatti guddachaa dhufan. Kan lammataa magaalotaa
weerara Minilkiin wal qabatanii ijaaramaniidha. Minilik boodas eddoowwan
waraanni Haylasilaasee kaambii godhatetu gara magaalaatti guddate. Oromoon
magaalota kana itti gurguratee irraa bitatee gala malee keessa jiraachuu hin
filanne. Bulchitoonni aanotaa illee Oromoo kan ta’an yoo ta’e, guyyaa magaalatti
tajaajila mootummaa kennanii galgala qe’ee isaanii kan baadiyyatti galu turan.
Kunis sababa isa dhiibu (push factor) malee kan isa harkisu (pull factor) waan hin
qabneef ture.
Magaalatti galuun akka waan eenyummaa ofii xiqqeessufii kabaja ofirraa
buusuutti ilaalama ture. Inumaa akka ‘Amaarayuutti’ ykn amantaa ofii lagatutti
eddoon itti fudhatamus ture. Magaalonni teessoo waraana Oromoo cunqursuu
ajjeesuufi saamuu waan taateef, akkasumas aadaafi afaan inni hin dubbannee
waan qabduuf Ummata keenya yoo dhiibuu ta’e malee kan ofitti hawwattu hin
turre. Silaa namni tokko baadiyyaatti dalagatee yoo qabeenya horate magaalatti
galee qonnarraa bahee daldalatti gala. Oromoon garuu haalli magaalaa waan
ofirraa dhiibduuf kan duroomees baadiyyumatti mana isaa guddifatee loon isaas
baay’ifatee kiila lixa malee magaalatti kan galu baay’ee muraasa ture.
Dhiibbaa seenaa kanarraa kan ka’e lakkoofsi Oromoo magaalota Oromiyaa keessa
jiraatuu hedduu xiqqaa ture. Jiraattota magaalaa keessaa ammoo kan saba
Oromoo ta’e hedduu xiqqaa ture. Akkuma Fakkii lama (2) armaan gadii kana
irratti mul’atu bara 1991 booda haalli kun saffisaan jijjiramee, lakkoofsi ummata
magaalota Oromiyaa keessa jiraatuu dhibbeentaan jijjiirama guddaa agarsiise.
Maalif? Wantootni san dura Oromoo magaalaaraa dhiiban hir’achaa kan isa
harkisan baay’ataa waan dhufaniifi.
Lakkoofsi ummataa magaalota Oromiyaa guddina giddu galeessaa qabanii fi
dhibbeentaan ummata magaalaa keessa jiraatuu bara 1994 hanga 2007 gidduutti
saffisa guddaan dabaluu agarra. Fakkeenyaaf, yeroo kanatti baay’inni ummata
magaalaa Adaamaa %87 kan guddate yoo ta’u, kan Dirree Dhawaa ammoo %84
akka dabale tilmaamama.
Lakkoofsi Ummata magaalaa sababa lamaan guddachuu danda’a. Tokko
daa’imman magaalattii sanitti dhalataniin. Kan lammataa ammoo namoota
baadiyyaa irraa gara magaalaa godaananiin. Baroota gubbatti kaayaman kana
ummanni Itoophiyaa jiddugalaan 3% gadin dabalaa kan ture yoo ta’u baay’inni
ummata magaalaa ammoo 5.4% dabalaa deeme. Dabalataanis lakkoofsi
daa’immaan haati magaalaa takka deessuu tan baadiyyaati gadi waan ta’eef,
Boqonnaa	Qabsoo	Itti	Aanu
daa’amman magalota keessatti dhalatan dabaliinsa ummataa guddaa magaalota
keessatti mul’ate kanaaf sababa gahaa ta’uu hin danda’u.
Kanaafuu dabaliinsa ummata magaalaa kanaaf gahee guddaa kan qabu godaansa
baadiyyaa irraa gara magaalaa godhame jechuudha. Ummanni baadiyyaa
Oromiyaa qubatu ammoo irra jireessaan Oromoo waan ta’eef, namoota baadiyyaa
gara magaalaa godaanaan keessaa harki guddaan Oromoodha jechuun ni
danda’ama.
Caasaan bulchiinsaa Oromootaan dhuunfatamuu, Afaan Oromoon baratamuufi
hojjatamuun Oromoo magaalaatti hawwatan. Hanqinni lafa qonnaa baadiyyaa
dabalaa deemuun, daragageessi lafa abbaa dhaaluuf eeguu osoo hin taane
magaalatti galee daldalachuu ykn mindeeffamuuf dirqame. Magaalonni bakka
hujii itti barbaadatanii itti argatan ta’aa dhufuunis lakkoofsi Oromoo magaalatti
hedduummaachaa dhufuuf sababa biraa ta’e. Haalonni kun lakkoofsi Oromoota
magaalaatti godaananii saffisaan akka dabalu godhe.
Baroota Darguufi Nugusaa, magaalota keessa Oromoon jiraatu xiqqaa waan
tureef, qabsoon Oromoo baadiyyaa irratti hirkattuu turte. Adaduma lakkoofsi
Oromoo magaalaa jiraatuu dabaluun magaalaa keessatti qabsoo geggeessuf haalli
mijaa’aa dhufe. Lakkoofsi Oromoo magaalatti baay’achuun kun qabsoo Qeerroon
boodarra godhe keessatti shoora guddaa taphate. Gaafa lakkofsi Oromoo
magaalaa jiraatuu xiqqaa turee magaalonni kun farra qabsoo Oromoofi maadhee
farreen qabsoo turan. Lakkoofsi Oromoo magaalaa jiraatuu dabalaa deemuun
magaaloonni farra irraa gara fira qabsootti akka jijjiraman haala mijeesse. Kanaaf
ammoo ragaan qabsoon Qeerroo magaalota keessatti bifa milkaa’een
geggeeffamaa turuu isaati.
Qabsoon marsaa kanaa waggoota diigdamaaf qabataa - dhaamaa erga turteen
booda sadarkaa laamshoftee jedhamu erga geesseen booda saffisa guddaan
deemtee aangoo harka alagaatii baafte. Saffisa kanaaf ammoo shoora guddaa kan
taphate wantoota sadan gubbatti tarreessine, afaan ofiin barachuun dhugoomuu,
birookraasiin babal’achuufi magaalomuudha.
Sochiin sirna Wayyaanee aangorraa qaarse kan tumsa dargaggotaa, birookraasiifi
jiraattota magaalaatiin geggeeffameedha. Tarsiimoon baafames jijjiramoota sadan
kana hubannoo keessa galchuudhaani. Darggeessa sabboonummaa ammaatin
qarameetu fageenya lafaan osoo hin daangeffamin hubannoo walfakkaataa
horate, kan birookraasii caasaa Oromiyaa dhuunfatee aangoofi leeccalloo
dhoowwatamuun xiiqiifi hinaaffaa keessa jiruutu magaalatti walgahee waliin
fincile.
Jiraattonni baadiyyaafi qonnaan bultoonni keenyas shoora guddaa taphatan.
Ta’us garuu sirni Wayyaanee xiinxala koministii (communist) irraa ka’uun fincila
qonnaan bulaa (peasant uprising) sodaataa waan tureef xiyyeeffannoo guddaa itti
kennuudhaan caasaa tokko-shaneefi gooxiin xaxee qabee ture. Kanaaf qabsoon
sirnicha kara cimina isaan osoo hin taane laafina (achilles heels) haleeluuf,
akkasumas demography (lakkofsa/teessuma/qubsuma ummata) Oromoon irra
aantii tarsiimawaa /strategic advantage/ itti qabu adda baasuun gaggeeffame.
Waliigalatti akkuma armaan olitti ilaalle, qabsoon Oromoo boqonnaalee sadan
armaan olii keessatti dhawaataan humna horachaa, danqaalee alaafi keessaan
mudataniin gatantaruu bira dabartee humnoomaa dhufte. Sadarkaa Oromiyaa
jaaruu (state formation) erga geessee booda boqonnaan itti aanu (logical next step)
sirna biyyaa jaaran san irratti aangoo qabachuudha.
1.4. Boqonnaa Aangoo Qabachuu (Ascending Power)
“Political power is the totality of means, influences, and pressures— including
authority, rewards, and sanctions — available to achieve the objectives of the
powerholder, especially those of government and he state,” Gene Sharp
Aangoo jechuun gabaabatti karaa (means) qaamni tokko dantaa ofii itti
raaw’achiisu jechuudha. Aangoo dhabuun harka nama ykn garee aangoo
qabuutiin roorrifamuuf, saamamuufi miidhamuuf nama saaxila. Aangoo
qabachuun ammoo miidhaalee kana ofirraa hambisanii dantaa hawaasummaafi
diinagdee guuttachuuf gargaara. Kanarraa ka’uun yoo laallu, sabni Oromoo
dammaqee, ijaaramee Oromiyaa ijaarrachuun Afaan ofiin baratee, birookraasii
hundeeffatee magaalomus waan isa hanqatetu ture. Sunis aangoodha. Oromiyaa
ijaarratus bulchiinsi ishii aangoo guutuu waan hin qabneef dantaa siyaasaafi
diinagdee sabichaa galmaan gahuu hin dandeenye. Afaan ofiin barachuufi aadaa
isaa calaqqisiisuu danda’us, afaaniifi aadaa san guddifachuuf leeccalloo irratti
abbumaa hin qabu ture.
Oromoon miliyoonotaan magaalatti galus, Oromootu magaalome malee
magaalan hin Oromoofne. Magaalan takka saba san fakkaachuuf sabni sun aadaa,
faaya (aartii), jiruufi jireenya magaalaa sanii irratti dhiibbaa godhuu of fakkeessuu
danda’uu qaba. Kanaaf ammoo leeccalloo harkatti qabachuun dirqama. Bara 1991
booda aangoon harka alagaa waan turteef leeccalloonis garuma warra aangoo
Boqonnaa	Qabsoo	Itti	Aanu
qabutti waan yaatuuf Oromoon horii magaalaa ittiin Oromeessu hin qabu ture.
Kanaaf ‘gaafiin Oromoo’ guututti waan hin deebi’iniif qabsoon itti fufte.
Kanarraa ka’uun qabsaa’onnifi jaarmayoonni qabsoo Oromoo waggoota
shantamaa oliif Oromoo dammaqsanii, ijaaranii, Oromiyaa uumanii, boodarra
bara 2018 alagaa aangorraa buusuun, ‘kan ofii’ ol baasuu danda’an. Kanaaf
waggooonni afran dabran kun amna qabsoo Oromoo keessatti boqonnaa 4ffaa fi
haaraya jennee fudhanna. Boqonnaa aangoo jennee waamuu dandeenya.
Boqonnaa kana keessatti Oromoon hireefi balaa haarayatu isa mudate. Kana
keessatti waan fayyadames waan miidhames qaba.
Boqonnaa haraya kanatti amaloota aangoo qabaachuu waliin dhufan sirriitti
xiinxalanii tarsiimoo madaalawaa baasuun ummatichi fayyadamaa akka ta’u
godha. Boqonnaa kana hubachuu dhabuunifi tooftaafi tarsiimoo kaleessaatiin
deemuun immoo miidhaa hamaa qabaata. Amaloota boqonnaa aangoo kana
xinxaluu dura, hariiroo ummanni Oromoofi sirnoonni aangoo mootummaa
Itoophiyaa bara boqonnaalee qabsoo Oromoo afran waliin qabaachaa turan
ilaaluu irraa haa kaanu.
2) BOQONNAALEE QABSOO OROMOOFI DEEBII MOOTUMMOOTA
ITOOPHIYAA
Baroota boqonnaalee Afran qabsoo Oromoo asii olitti ibsaman kana keessatti
Mootummoota Afurtu angorra ture. Qabsoon bara sirna Haylasillaaseetti eegalte.
Boqonnaan dadammaqsuu akkasumas kan deebisanii ijaaruu gamisni
(walakkaan) tokko sirna san jalatti eegalame. Bara Darguu ammoo ijaaruun
ciminaan itti fufe. Sirna mootummaa gadi dhaabuun immoo bara Wayyaanee
geggeeffame. Boqonnaan aangoo qabachuu ammoo bara Bilxiginnaa dhufe.
Bara sirnoota Afran kanaa hariiroon Oromoofi mootummootaa sunniinii maal
fakkaata ture? Mootummoonni kunneen tarsiimoo akkamiin qabsoo Ummata
Oromoo dhaamsuu yaalaa turan? Amma boqonnaa aangoo kana keessatti
hariiroon mootummaa Itoophiyaafi Oromoo maalirra gahe laata?
Table 2: Hariiroo Oromoofi Mootummoota Itiyoophiyaa (Ethiopian State Vs Oromo Relations
Fakkii armaan olii irratti akkuma argitan, bara Haylasilaassee tooftaan
mootummaa sirna bulchiinsa kallattii (direct rule) ture. Direct rule jechuun yeroo
gareen aangoo jiddu galeessaa harkaa qabu (core ruling elite) fi caasaan gama
gadittii immaammata isaanii raaw’achiisu garee hawaasaa (fakkeenyaaf saba)
walfakkaataa irraa maddan jechuudha. Haaluma kanaan bara Haylasilaasee san
aangoo jidduu galeessaas kan harkaa qabu, caasaa hamma araddaa jirus kan
dhuunfatee immaammata raawwachiisu saba Amaaraa irraa waan turaniif sirna
bulchiinsa kallattii jennaan.
Bara Darguu xinnoo jijjiramaatu ture. Warraaqsa Nugusicha aangorraa kaasetti
aansee sirni abbaa lafaa fi sirni nafxanyaa waan diigameef, caasaan gama gadii
ummata (namoota) qe’ee sanii (natives) hirmaachisuu eegalee ture. Kanaaf sirna
kanaan kan walmakaa (semi-direct rule) jechuunii dandeenya. Bara Wayyaanee
ammoo sirna alkallattii (indirect rule) tti ceene. Kana gareen aangoo jidduu gala
dhuunfateefi kan imaammata mootummaa san lafarratti raawwachiisu gartuu
hawaasaa tokkorraa bahee miti. Sirni Mallasaa tooftaa kana kan baaseef sababa
gurguddddoo qaba. Kan duraa dammaqiinsii sabootaa cimaa waan dhufeef akka
sirnoota san duraa kallattiin gubbaa hamma gadii bulchuun rakkisaadha.
Jecha biraatiin Mootummaa Jiddugaleessawaa /Unitary state/ ummanni itti
fincilee waan kuffiseef sirna federaalizimii fakkeessaafis taatu fudhachuu qaba
ture. Kan lammataa Wayyaaneen saba bicuu qarqara biyyattiirraa maddite waan
taateef gubbaa hamma gadii caasaa mootummaaa dhuunfachuun geggeessuuf ni
rakkisa. Kanarraa ka’uun sirna bulchiinsa gita bittaa alkallattii (indirect rule) warri
Ingilizii sirna koloniyaalizimii ofii ittiin deemsifataa turan madaqfatte.
Sirna kana keessatti aangoo murteessaafi diinagdee dhuunfachuu, ummatoonni
biroo aadaa ofii akka calaqqisan hayyamuun, namoota isaan keessaa dhalatan, kan
ammoo ummata biratti fudhatama hin qabneen sirna ofiin of bulchuu fakkeessaa
(Nominal self-rule) dhaabuudha. Sababni sadaffaan Wayyaaneen dhaaba
sabummaan jaaramee olaantummaa warra Amaaraa ofirraa lolatu waan taheef,
mirga sabummaa leellisuun kaayyoo siyaasaa isaa ganamaa ti.
Ummatoota cunqurfamoo qabsoo sabaa geggeessaa turan waliin idiyoolojii
walfakkaataa qaban ture. Hanga dantaa aangootiin itti hin dhufnetti warra caasaa
siyaasaa sabummaa barbaadu akka isaa waliin hariiroo tarsiimawaa qabaatan
fedhu turan. Sirni Bilxiginnaa ammoo sirna bulchiisa kallattii (direct rule) deebisee
fiduuf yaalaa jira. Garaagarummaan jiru, gaafa Hailasilaasee aangoo
jiddugaleessaas kan gadi aanus Amaaratu harkatti qabatee Oromoo roorrisa,
amma ammoo Oromootatu qabatee Oromootti roorrisa.
Mootummoonni kunniin martuu mormii Oromoorraa isaan mudatu irra aanuuf
tooftaalee sossobbiifi ukkaamsaa waliin makuun qabsoo Ummataa dhaamsuuf
yaalaa turan. Haylasillaaseen, sabboonummaan Oromoo dammaqaa jiru qacaletti
akka cituuf tooftaa humnaan aadaa biraa jalatti liqimsuu (forced assimilation)
fayyadamaa ture. Aadaafi Afaan Oromoo ukkaamsuufi mancaasuun, Oromoon
aadaafi afaan biyyaalessaa godhamee kan fudhatame aadaafi afaan Amaaraa akka
fudhatuuf karaa hedduun dhibbaan godhamaa ture.
Tooftaan kun keessattuu erga Xaaliyaan biyya qabattee Oromoo Lixaafi Baha jiru
eenyummaa isaatiin gurmaa’uu eegalee booda, sabboonummaan Oromoo
dhalatuu mala shakkiin jedhu waan cimeef, tarkaanfiin dhaloota kana kichuu
kutuu cimee itti deemame. Gara biraatin ammoo dadammaqiinsi mul’achaa jiru
hoggansa akka hin arganneefi ijoollee Oromoo abbootiin isaanii hawaasa keessatti
dhageettiifi kabaja qabanii (abbootii amantii, dureessota, jaarsota beekamoo,
abbootii lafaa) sirnichatti hawwachuu (elite cooptation) gama barnootaafi leenjii
waraanaatiin sirnichatti makuuf tattaaffi guddaatu taasifame.
Akeeknii tooftaa kanaa hoggansi jalaa dhufu sirna Itoophiyaa bulchuu keessatti
qooda akka fudhatan mijeessuun dadammaqiinsa sabboonummaa Oromoo farra
sirnichaa ta’e keessatti akka hin hirmaanneefi hoggansa hin taane yaadameeti.
Hoggansi lafaa dhufu kun aangoofi qabeenya irraa qooda fudhatee, aadaafi
eenyummaa Oromoo mulqatee yoo guddate, qabsoo Oromootti osoo hin taane
mootummaa Itiyoophiyaatiif amanamummaa (loyalty) horata abdii jedhutu ture.
Kanarraa ka’uun godinoota Oromiyaa mara keessaa dargaggeeyyii maatiin isaanii
hawaasa keessatti iddoo guddaa qaban adda baasuun gama barnootaafi leenjii
qondaalota waraanaatti galchuun dhuma baroota 1940’moota irraa eegalee cimee
adeemsifame.
Garuu tooftaan kun tura keessa akeeka mootummaan Haylasilaasee barbaadeef
fala osoo hin taane farra ta’e. Hayyoonnifi qondaalonni waraanaa baroota
1960’moota fi 1970’moota keessa qabsoo Oromoo hogganutti dhufan hundi
sadarkaa jechuu dandeenyuun warra silaa sirnichi ofitti madaqsee
sabboonummaa Oromoo biqiluu dhoorguuf gama bornootaafi hoggansa
waraanaatti hawwate turan. Jarri sun garuu jalqabarra ilaalchaafi eenyummaa
sirnicha fudhatanis, adaduma aangoofi barnootaan guddataa deeman gita bittoota
(Ruling class) Amaaraatiin walitti bu’uu eegalan. Hamma fedhan hojiin
mootummicha tajaajilanis shakkiin laalamuufi tuffatamuu jalaa bahuu hin
dandeenye.
Aangoo qondaalota Amaaraatiin dorgomaa ta’anii bahuun walshakkii gama
lamaanii hammeessaa deeme. Dhiibamuun qondaalota Oromoo madaqfamanii
kun dhawaataan hireen dhuunfaa isaanii kan waloo ummata keessaa bahaniin
walitti kan hidhame akka ta’e hubachaa deeman. Kanarraa ka’uun dantaafi kabaja
dhuunfaa argachuufi sabni isaanii jabaachuun barbabaachisaa akka ta’e hubatan.
Hubannaan kun gara saba ofii jaaruufi gurmeessuu akka fuulleffatan godhe.
Bu’ureessitoonni qabsoo Oromoo irra jireessi bifa kanaan sirna mootummaa
Itopphiyaa tajaajiluuf leenji’aniis gara qabsoo saba isaanii geggeessutti dhufan.
Tooftaan elite cooptation sirni Haylasilaasee sabboonummaa Oromoo dhalachaa
jiru hoggansa dhabsiisuuf hojiirra oolache, faallaa sanii hogganoota ciccimoo
qabsichaaf gumaache. Walumaagalatti sirni Haylasillaasee gama tokkoon
eenyummaa Oromoo ukkaamsaafi diinagdeen hiyyoomsaa, gama biraatiin
hoggansa Oromoo ofitti qabuun yaaliin sabboonummaan Oromoo akka hoggansa
dhabduuf godhe hin milkoofne.
Sirni abbaa irree Darguu ammoo gama tokkoon gaafii belbeltuu yeroo sanii kan
taate gaafii lafti qonnaan bulaaf haa kennamtu jedhu sirna abbaa lafaa diigee lafa
ummataaf raabsuun deeggarsa argate. Labsiin kun keessattuu Oromoofi saboota
Kibbaa kan lafti harki guddaan irraa fudhatamee lafuma ofii irratti humna isaatiin
qotee callaa irboofi siisoo sirna Nafxanyaatiif galchaa turaniif waan guddaa ture.
Gaafiin biroo sirna Haylasilaasee kuffifte gaafii mirga sabootaa turte. Darguun
erga aangoo dhuunfatee booda jalqabarra hamma tokko eenyummaa sabootaaf
bakka kennus, saboonnii keessattuu Oromoon hoggansa akka hin arganne gochuu
akka tooftaa guddaatti fayyadame. Hoggansa siyaasaa qofa osoo hin taane, aadaa,
amantiifi diinagdee gubbaa amma jalatti duula Goolii Diimaatiin (red terror) fi
boodarras maqaa Wanbadee balleessuutiin, hoggansa Oromoo dhabamsiisuu
(Leadership elimination) akka tarsiimootti baafate.
Hooggantoota siyaasaa jaarmayaalee garagaraa keessa turan dabalatee, abbootii
amantii, dureeyyiifi jaarsolii biyyaa ajjeese. Ajjeechaan kun tooftaa hoggansa
dhabamsiisuu (leadership elimination) Qabsoon Oromoo cimtee akka hin deebine
ugguruudhaaf godhameedha. Gama kanaan hamma tokkos itti milkaayanii turan
jechuun ni dandahama. Bara 1975-1985 jiddutti hoggansi siyaasaa Oromoo ijoon
heddu waan galafatamaniif, baroota 1980’moota keessa Qabsoon Oromoo hedduu
qancartee turte.
Sirni Wayyaaneetis kan warra isa duraatirra tooftaa addaa baafate. Kunis akka
warra duraa kallattiin (direct rule) bulchuu dhiisee karaa alkallattaawaadhaan
(Indirect rule) fayyadame. Kanaaf ammoo sababa kan tahe dadammaqiinsifi
sabboonummaan cimaa dhufuun tooftaa sossobbiifi ukkaamsaa waliin makanii
hojiirra oolchudhaan aangorra turame. Gama tokkoon gaafilee gurguddoo
Oromoon qabu bifa fakkeessaa (nominal) ta’een hojitti hiikaa, aangoo qabatamaa
irraa garuu Oromoo dhiibuutu tooftaa sirnichaa ture.
Haaluma kanaan Oromiyaan akka hundooftufi afaan ofiin akka baratamu
gochuudhaan Oromoon akka hafuura baafatu godhame. Garuu ammoo sirni
federaalizimii uumame caasaa Oromiyaa Oromoof kennus aangoo siyaasaa,
diinagdeefi nageenyaa garuu mootummaa jiddugaleessaa Wayyaaneen
durfamutu qabate. Kanas hojitti hiikuuf hoggansaafi dhaabbilee dantaa ummataa
bakka bu’an dhiibuun, kanneen ummata biratti fudhatama hin qabneefi
sirnicharratti maxxanan ofitti qabe. Waliigalatti sirna Wayyaanee jalatti Oromoon
mirga aadaafi caasaa mootummaa maqaaf (symbolically) dhuunfatee, aangoo
qabatamaadhaan ajandaa isaa ittiin dhugoomfachuu dandahu dhoorkame.
Sirni Bilxiginnaa ammoo bulchiinsa kallattii deebisee dhaabe. Garuu sirni
bulchiinsa kallattii Bilxiginnaa sirnoota duraatiin adda kan ta’eedha.
Garaagarummaa guddaan sirnoota duraaniifii kan ammaa jidduu jiru sirni
bulchiinsa kallattii duraanii gubbaadhaa hanga gadiitti kan alagaadhaan
hogganamu yommuu tahu kan ammaa garuu gareen aangoo jiddu galeessaa
qabateefi caasaa gadii jirus eenyummaadhaan ummataan walfakkaataa qabaniin
(Direct rule by natives) kan hogganamu tahuu isaati. Garuu ammoo jaarmayaafi
miseensi (institution and agency) aangoo qabate sirna alagaatiin filamee kan
ijaaramee waan ta’eef ummata biratti fudhatama hin argadhu jedhee waan
yaaduuf sirna diimokraatawaa osoo hin taane kan abbaa irreetin aangorra turuu
filate. Kana jechuun sirni caasaafi miseensa alagaa buqqa’ee kan ofii (native)
aangoo qabatus mirgaafi dantaan ummataa garuu eegamuu hin dandeenye.
Saamichi, ajjeechaanfi roorroon garagaraa kan itti fufeefis sababa kanaafi.
Sirnoonni afran kun tooftaan gita bittaa isaanii garagara ta’us hariiroon isaan
Oromoo waliin qaban waan tokko irratti walfakkaata. Kunis sirnoota afraniifi
Oromoo jidduu hariiroon jiru kan diinummaa (securitized relationship) tahuu
isaati. Sirnoonni martinuu mirga Oromoo guututti waan hin kabajneef Oromoon
mormuufi finciluu hin dhiifne. Kanarraa kan ka’e sirnoonni afranuu Oromoo ija
shakkiifi diinummaatin ilaalu. Oromoonis mootummoota Itoophiyaa afranuu
diinummaan ilaala.
Fakkeenyaf saba Oromoo bal’aa maqaa Gammadaa jedhamuun yoo bakka buufne,
Gammadaan gaafa Haylasillassee Shiftaa, gaafa Darqii Wanbadee, Gaafa
Wayyaanee Ashabbaarii, gaafa Bilxiginnaa ammoo Shanee maqaa jedhu itti
maxxansuun diineffama. Shiftaa, Wanbadee, Ashabbaariifi Shaneen maqa
xureessii Oromoo sirnicha mormu dhabamsiisuuf itti maxxanfamuudha. Agarii
Tulluufi Haamidoo Ibroo Haylasilaasee irratti waan fincilaniif shiftaa jedhaman.
Shiftummaanis kan itti maxxanfamuuf sadarkaa isaanii finciltoota kaayyoo
dhugaa qaban osoo hin taane saamtota ummata dararanitti gadi buusuuf
godhame.
ABO’n sirna Darguutiin gaafa lolu gartuu hamtuu gurmaayee biyya diiguuf
bosona seene malee kan bilisummaa saba isaatiif qabsaayu akka hin taaneetti
duulli maqaa balleessii itti geggeeffamaa ture. Wanbadee malees maqaa Sargoo
jedhu itti kennuun garee ergama biyya alagaa fudhatee luuxee biyya seene
fakkeessuuf yaale. Gaafa Wayyaanee Oromoon sirnicha morme cufti
shoorarkeessaa ummata nagayaa fixu fakkeessuuf, Ashabbaarii jedhamee
kumaatamaan hidhaatti naqame, hedduunis ni ajjeefamee. Bara gadaa Bilxiginnaa
ammoo maqaan qabsoofi qabsaa’ota Oromoo itti balfan Shaneedha.
Ummanni Oromoos gama isaatiin irra jireessaan mootummoota kanniin akka kan
ofitti fudhachuu didee akka cunqirsiitoota dantaa alagaa tarkaanfachiisuuf isa
miidhanitti ilaalaa bahe. Waggoota afran kana erga OPDOn/ PPn angotti baates
falmiin Mootummaan kun Mootummaa Oromooti moo miti’ jedhu kan
adeemsifmaa tureef, alagaan aangorraa qaarifamee namniifi gareen Oromoo ta’e
aangotti olbahus gochi ajjeechaa, saamichaafi hidhaa sirnoota durii keessatti
baratame ammas itti fufuu isaatinis. Hamma hariiroon diinummaa sirna
mootummaa Itoophiyaafi ummata Oromoo jidduu jiru kun hin jijjiramnetti
Itoophiyaanis tasgabbii hin aragattu, Oromoonis dantaa isaa kabachiifatee
jiraachuu hin danda’u.
Keessattuu bara 2018 booda erga sirni gita bittaa alagaa buqqa’uun garee Oromoo
keessaa biqileetiin bakka buufamee boodas, hariiroon kun jijjiramuu dhabuun
warri aangoo qabates akka aangoo qabate hin jabeeffanne (consolidate),
ummannis miidhaa mootummaan irra gahu jalaa akka hin baane taasisee jira.
Haalli kun kasaaraa waloo (loose - loose) fidee waan jiruuf, qabsoo itti aanu
keessatti hariiroo diinummaa mootummaafi ummata jidduu hanga ammaa jiru
jijjiruun barbaachisa.
Mootummoonni amma dura Oromoo diinomfataniis hamma tokkoof aangorra
turuu kan danda’aniif hawaasa bu’ura isaaniif ta’e (base constituency) biraa waan
qabaniifi. Kan ammaa garuu bu’urri hawaasummaa isaa Oromoodhuma. Akkuma
waggoota afran dabran agarre yaaliin Oromoo alagoomsanii alagaa firoomchuuf
godhame hin milkoofne, inumaahuu haalli kun sirnichaaf lama-dhabuu fide.
Ummanni Oromoos sirnicha ammaa akkuma sirnoota amma duraa tooftaa
alagoomsuu (othering) fayyadamuudhaan ofirraa qolachuuf yaaluun hedduu
waan deemsisu miti. Tarsiimoofi tooftaan qabsoo sirna gita bittaa alagaa irratti
godhamu sirna cunqursaa ofuma keessa madde irratti hojjachuu dhabuu mala.
Haala qabatamaa lafa jiru bu’uureffachuudhaan adeemsa qabsoo fooyyessuu
(adjustment) barbaachisa.
Waliigalatti, boqonnaalee qabsoo afran dabran darban keessatti Qabsoon Oromoo
sirnoota mootummaa afur kan tarsiimoofi tooftaa cunqursaa garagaraa
fayyadamaniin falmaa as geesse. Qabsoon Oromoo yeroo mootummaan durii
jijjiramee mootummaan haaraan aangoo qabatu tooftaa jijjiramtu waliin tooftaa
qabsoo ofii jijjirachaa deemuu dhabuun qabsoon akka harkifattu godhee jira. Sirni
mootummaa amma jiruu kanneen isa duraatiin adda waan taheef haala
qabatamaafi tooftaa sirna haarayaa kana sirritti hubatanii himata (narrative) fi
tarsiimoo walgitu baafachuun barbaachisaadha. Haga ammaa kuni ta’uu
dhabuun afanfaajjii hin barbaachifne heddu uume. Wareegama guddas gaafate.
Haala addaa kana jalatti, qabsaa’anii mirga ummataa kabachiisuuf, tarsimoo,
tooftaa f himata qabsichaa haaromsuun gaaffii belbeltuu yerooti.
3) GAAFII OROMOOFI BU’AAWWAN BOQONNAALEE AFRAN
KEESSATTI ARGAMAN
Boqoonnaalee afran armaan olitti ilaalle keessatti gaafiin Oromoo deebi’ee? Yoo
deebi’e hammamtu deebi’e? Hammamtu hafa? Maalif guututti deebisuun
dadhabame? Gaafilee jedhan kaasanii ilaaluun murteessaadha. Gaafiin Oromoo
waliigalatti gaafii mirga abbaa biyyummaati. Mirgi abbaa biyyummaa kun
wantoota gurguddoo sadi kan walitti hirkatan (interdependent) of jalatti qaba.
Isaanis; Eenyummaa, Qabeenyaafi Aangoodha.
Sirni cunqursaa alagaa gaafa saba tokko cabsu waan sadeen kana sarba. Hoggansa
saba sanii dhabamsiisuun ykn jilbeeffachiisuun aangoo dhuunfata, aangoo kanatti
fayyadamee qabeenya saama, akka ummanni waloon itti hin fincilleef ammoo
eenyummaa waloo barbadeessuuf Aadaa, Afaan, Seenaa saba sanii hacuucuu,
balfuufi diiguu irratti hojjata. Qabsoon sabaa gaafa dhalattu faallaa kanaa
sochooti. Akkuma gubbatti ilaalle dammaqsuufi deebisanii ijraaruun eenyummaa
waloo deebiftee gadi dhaabdi, fincila garagaraatiin saamicha leeccalloo hanqisuu
irratti fuulleffatti, eenyummaa deebitee jaaramteen ummata waliin sochoosuun
aangoo dhuunfatti. Halli kun garuu akka barreessinu kanatti saffisaafi suduudan
kan milkaayu miti. Dhawaataan guutamaa deema.
Fakkeenyaaf hojii dadammaqsuufi deebisanii ijaaruu godhameen warraaqsa bara
1974 booda Oromoon akka sabaatti beekkamtii argate, sirni abbaa lafaa diigame
lafti qunnaan bulaaf hirame. Garuu ammoo eenyummaa isaan ijaaramee dantaa
isaa daran kabajchiifachuu hin dandenye. Lafa deeffate imaammata isaaf maluun
taligee hiyyummaa keessaa hin baane. Maalif yoo jenne aangoon harka alagaa
waan turteefi.
Bifuma walfakkaatuun bara 1991 Oromiyaa ummatus, saamicha ofirraa dhaabee
misoomuu hin dandeenye. Afaan ofiin barachuufi hojjachuu eegalus Afaan san
guddisuufi hammayyeessuu hin dandeenye. Birookraasii ijaarratus, dhaabni
siyaasaa biyya bulchaa ture aamanamumaa alagaa (external loyalty) malee
aamanamummaa ummataafi dandeettii dhuunfaatiin (meritocracy) waan filamee
hin bobbaafaminiif naannicha guddisuuf aangoos dandeettis hin qabu ture.
4) QABSOO OROMOO BARA AANGOO BOODA
Ummanni Oromoo qabsoo marsaa dhiheenya kanaa gaggeesseen aangoo harka
alagaatii baasuu dandahee jira. Garuu har’as roorroofi hiyyummaan ittuma fufte.
Maalif? Deebiin gabaabaan aangoo harka alagaatii baafanne harka nama/ garee
Oromoo tokkoo galchine malee aangoon harka ummata Oromoo waan hin
galiniifi. Akkamiin irra aanama? Waan jedhu sirritti ilalauun murteessaadha.
Barruu kana keessattis gaafii kanaaf deebii kennuuf nin yaala.
Fakkii armaan gadii irratti gaafileen Oromoo sadan hammaam akka deebi’an
akeekuuf bifa salphaa (oversimplified) ta’een dhiyaate.
Figure 3: Sadarkaa Deebiin Gaafiwwan Oromoo Irra Jiru
Haala qabatamaa amma jirurra dhaabbannee yoo dubbanne, gaafiin eenyummaa
walakkaan isaa deebi’era jechuu ni dandeenya. Maalif? Gaafiin mirgaa kallattii
lama qabdi. Inni tokko negetiivii yommuu tahu inni lammeessoo immoo
pozatiividha. Gaafiin negetiivii mirgoota sirni mootummaa tokko akka sirraa hin
tuqne/ hir’ifne mormattuudha. Gaafin pozatiivii ammoo kan mootummaan akka
siif guutu gaafattuudha. Fakeenyaaf gaafii mirga Afaanii yoo fudhanne, uggurriifi
hacuuccaan gama mootummaan afaan tokkorra gahu akka dhaabbatu gochuun
mirga negetiivii kabachiifachuudha. Afaan sun akka dagaaguufi leeccalloo gahaa
akka ramadanii guddisan gaafachuun immoo mirga pozativiiti. Akkasumas
saamichi lafaafi gibiraan ummatarra gahu akka dhaabbatu gochuun mirga
negetiiviidha. Erga saamichi dhaabbatee booda imaammanni misoomaa sirriin
bocameefii bajatni ramadamee lafti qonnaan bulaa akka misoomuu gochuun
mirga posativiiti.
Haala kanaan gaafii eenyummaa yoo fudhanne, har’a Afaan Oromoo dubbachuufi
barachuu akka mootummaatti dhoowwaan erga dhaabbate waggaa 30 dabree jira.
Garuu ammoo Afaaniifi aadaan Oromoo hin guddanne. Maalif jennaan mirgi
negetiivii deebi’us mirgi pozatiivii kan mootummaan leeccalloo ramadee
afaanicha guddiisuu qabuu hin guutamne.
Gama mirga qabeenyaas yoo ilaalle, saamichi alagaadhaan Oromoorra gahu
dhaabbatus, saamichi bifa haarayaan namootuma sabarraa dhalataniin itti fufe.
Kana jechuun mirgi negetiivii walakkaa qofa deebi’e. Imaamaanniifi leeccalloon
lafa qonnaan bulaa misoomsu ramadamee sabni hiyyummaa keessa bahaa waan
hin jirreef mirgi pozatiivii bifa hedduu xiqqaa ta’een deebi’e. Gama aangoos yoo
lalle, sirni bulchiinsa gita bittaa alagaa aangorraa qaarfamuun mirga negetiivii
keessaa hammi tokko deebi’uu isaa mul’isa. Garuu ammoo sirna alagaatu ka’e
malee miidhaan mootummaan sabarraan gahu hin dhaabbanne, daranuu itti
hammaate. Sabummaa namootaafi garee aangorra jiruutu jijjirame malee gochi
sirnoota duruutin tokkuma. Kanaafuu sini bulchiinsa alagaa ka’uun mirgi
negetiivii xinnoo deebi’us roorroon mootummaan dhaqqabu itti fufuun mirgi
negetivii muraasni qofti akka deebi’e akeeka.
Waligalatti mirgi negetiivii mootummaan mirgoota san sarbuu dhiisuu yoo taatu
mirgoonni pozativiin ammoo kan mootummaan guutuudhaaf leeccalloo itti
ramaduufi imaammata itti baasuu gaafatuudha. Adaduma qabsoon Oromoo
jabaachaa deemtuun mirgii negetiiivii fooyy’aa deema. Mirgi pozativii garuu
hedduu hin fooyyofne. Sababnis mootummaan tokko leeccalloofi immaammataan
aadaa, afaan, diinagdeefi hawaasummaa isaa guddisuudhaaf sirna ummata iratti
hirkate, kan maddi aangoo isaa ummata ta’e ta’uu qaba.
Mootummaan ummataan filamee aangotti ba’e filannoo biraatiin aangoo akka hin
dhabneef mirgoota negatiiivii ni kabaja, kan pozitiivi ammoo guutuudhaaf gama
leeccalloofi imaammataan tattaafata. Kana jechuun roorroo gama mootummaan
dhuftu ofirraa dhaabuufi (mirga negetiivii), leeccallllofi imaammataan
fayyadamuuf mootummaa ummataan filame qabaachuun dirqama. Oromoofis
mirgoonni lamaan armaan olitti tuqne, eenyummaafi diinadgee kan guutamu
gaafa mirga sadaffaa, kan mootummaa ummataan filamee ummataan buufamuu
danda’u jaarrachuu dhugoomfateedha.
Armaan olitti qabsoon Oromoo boqonnaalee afur keessa dabartee jirti jennee jirra.
Isaanis, Dammaqsuu, deebisanii ijraaruu, sirna mootummaa (state) tolchuufi
aangoo harka ormaatii baasuudha. Aangoon harka ormaatii baatee nama/gartuu
Oromoo tokko harka haa seentuu malee, mootummaan ummataan filame waan
hin ijiraamaniifi gaafileen Oromoo guututti deebi’uu akka hin danda’inis agarree
jirra. Inumaatuu mirgoonni Pozitivii guutamuun hafee kan negetiivi sirna amma
duraa jalatte wayyayaa turaniiyyuu hir’achaa akka jiranis laallee
jirra. Fakkeenyaaf Oromoon mirga lubbuun jiraachutuu kan durii caalaa dhabaa
jira. Kanaafuu qabsoon Oromoo boqonnaa shanaffaatti ce’uu qabdi, ceetees jirti.
Boqonnaa shanaffaa kana, ‘dimokraatessuu’ jechuunii dandeenya. Jechunis kan
harka alagaatii baafanne san bakka mootummaa qubaan filannee qubaan buufnu
harka kan itti keenyu. Amma boqonnaa 4ffaa irraa gara 5ffaa cehaa jirra.
Sadarkaan amma Oromoon irra jiru kan baroota 1960moota biyyoonni Afrikaa,
Laatin Ameerikaafi Eeshiyaa heddu gita bittaa alaga (sirna kolonii) jalaa akkuma
bahaniin isaan mudateen walfakkaata. Biyyoonni kunniin sirna alagaa akkuma
ofirraa buqqisaniin, gara bilisummaa guutuu mootummaa mirgaafi dantaa
ummataa kabachiisu hawwanis milkoofne ture. Sirna gita bittaa kolonii ofirraa
fonqolchanii takkaahuu sirna abbaa irree nama isaanii jala galan ykn ammoo gara
walwaraansa waloo (civil war) tti seenan. Wanti Oromoon baroota shanan dabran
kana mudate gara hedduun kanuma. Rakkoo kanaafi fala isaa booddee bal’inaan
itti deebina.
5) CEHUUMSA GUFATE - BOQONNAA 4FFAA IRRATTI RAKKOLEEN
MAAF MUDATAN?
Akkuma armaan olitti ilaalle Qabsoon Oromoo, amna waggoota jahaatamaa (60)
keessatti boqonnaalee sadiihin guddataa dhuftee bara 2018 aangoo harka gita
bittaa ormaatii baasuun qabachuu dandeesse. Aangoon qabatame kun garuu akka
hawwametti dantaafi mirga qabsaa’amaafi ture san kan galmaan ga’ee miti.
Inumaatu warri aangoo qabates ta’ee ummatichi rakkoo hamaa keessa galanii jiru.
Sirni alagaa erga fonqolee booda maaliif roorron Oromoo irraa dhaabbachuu
dhabe? Aangoon harka namaafi gartuu Oromoo gale maalif Oromiyaafi
Itoophiyaas jeequmsaaf saaxile? Kutaa kana keessatti dhimmota kana ilaalla.
Qabsoon sabaa takka erga sirna cunqursaa alagaa ofirraa finqolchitee booda,
aangoo san dhuunfattee dantaa ofii eegsiisuuf boqonnaalee Afur keessa dabarti.
Kunniinis.
1. Aangoo Qabachuu (ascendance),
2. Aangoo Cimsachuu (consolidation),
3. Fudhatama argachuu/ dhugeeffachuu (legitimization) fi
4. Aangoo Tikfachuu (preservation) of keessatti hammata.
Armaan gaditti rakkooleefi dogongoroota erga qabsoon Oromoo alagaa angorraa
buuftee murni ofii olbaaftee booda mudatan ilaala.
Qabsoon Oromoo wal’aansoo waggoota dheeraa booda bara 2018tti sirna
cunqursaa alagaa ofirraa buuftee aangotti ol baate. Erga aangootti baatee booda
gara aangoo san cimsachuutti (consolidation) ceete. Waggoota shanan dabran
kana adeemsa aangoo cimsachuu kana keessa jirti. Jeequmsi keessoofi alaa
Oromiyaafi Itoophiyaa raasaa jirus dogongora aangoo argame kana
cimsachuudhaaf jecha raawwatameeni. Yaaliin kun garuu waggoota shan boodas
hin milkoofne. Har’as sireen aangoo raafamaa jirti. Maalif? Dogongooroota
akkamiitu raaw’atame? Akkamiin keessaa baana? Wantoota jedhan ilaaluun
barbaachisaadha.
5.1. Rakkoolee Aaangoo Cimsachuu Dadhabuudhaaf Sababa Tahan
Sababoota erga aangoon qabatamee booda cimsachuun dadhabameef heddu
tarreessuun ni danda’ama. San keessaa ijoon:
5.1.1. Aangoon	kan	qabatame	sochii	ummataatiin	(social	movement)
ta’uu isaa
Qabsoon marsaa kanatti sirna Wayyaanee buqqisee namni/ murni Oromoo akka
aangoo siyaasaa gonfatu taasise sochii ummataa (social
movement) dhaani. Gaheen dhaabbilee siyaasaa xiqqaa ture. Sochiin ummataa
sirna diiguu irratti bu’aa guddaa kan buusu ta’us sirna haaraa ijaaruu keessatti
hanqina guddaa qaba. Sochiin ummataa utubaalee aangoo (pillars of power),
kanneen akka jaaramaya siyaasaa, diinagdee, humna waraanaa, miidiyaafi kkf
laamshessuun gartuu aangorra jiru kuffifti. Garuu ammoo utubaalee sirna abbaa
irree haa diigduu malee kan mataa ofii hin jaarrattu.
Fakkii 5 – Utubaalee Aangoo
Yeroo qabsoo Qeerroo san kun waan hubatameef, jaarmayaalee jiran keessaa kan
yeroo sanitti aangoo qabachuuf irra qophii ta’ee ilaaluun aangoon OPDOtti akka
kennamu taasifame. OPDO’n jaarmaya siyaasaa dantaa gartuu biraa
tarkaanfachiisuuf uumamte waan taateef utubaalee aangoo sirnichaa harkaa hin
qabdu ture. Garuu ammoo jaarmayalee biroo turanirra wayyaa qabdi ture.
Utubaalee aangoo dhuunfachuu baattus keessa waan jirtuuf, jijjiramni gaafa
dhufetti dhuunfachuuf isaaniif irran aanjaya. Muxannoo utubaalee kana
geggeessus isaantu qaba ture.
Gareen aangootti bahe tokko aangoo cimsachuuf takkaahuu utubaalee aangoo
dursee ijaarrate itti fayyadamuu qaba, yookiin ammoo utubaalee jiran dhaalee
dhuunfachuun akka isa utuban taasisuu qaba. Qabsoon Oromoo utubaa ijaarrattee
ol hin baane. Utubaaleen dhaalamanis yoo ta’e akkataa dantaa gartuu san dura
aangorra ture tajaajilanitti waan ijaaramaniif garee haaraatti aangoo qabate
danquu malee utubuuf hin mijjaayan ture.
Utubaalee kana jijjiiruuf ammoo yookin waliigalteen takkaahuu humnaan ta’uu
qaba. Gartuun Oromoo keessaa aangorra bahe humnaan dhuunfachuu filatee
socho’e. Kun ammoo qaama siyaasaa san dura aangoorra tureen wal dura
dhaabbachuu fide. Gartuun aangorraa bu’e yaalii humnaan utubaalee too’achuuf
godhamu fashalsuuf caasaa lafa jalaa (deep state) fayyadamuutti seene.
Raacitiin lola Tigraay achirraa eegale. Gartuun aangoo qabate warra isa duraa qofa
miti kan dhiibe. Bolola aangoo kophatti qabachuun sirna abbaa irraa haaraya
jaaruutiin masakamuun Gamtaa (coalition) humnoota aangotti isaa baases ofirraa
dhiibe. Kun diina itti heddumeessuun humna laamshesse. Sababni akkuma
aaangootti olbahameen booda raafamni eegaleefis yeroo gara yerootti hammachaa
deemeefis kanuma.
5.1.2. Xiinsammuun	qophaayuu	dhabuu	(lack	of	psychological
preparedness)
Hooggansiifi qabsaa’onni Oromoo yeroo dheeraaf siyaasaa qabsoo (resistance
politics) keessa turan. Sammuun isaanii akkaataa sirna tokko itti mormaniifi
laamshessan irratti qarame. Osoo qalbiin hoggansaafi qabsaa’ota Oromoo yaada
diddaa keessaa baatee kan bulchiinsaa (governance) hin seeniin sirni alagaa bara
2018 kufe. Sammuun diddaaf qarame bulchiinsaaf ooluuf jijjiramuu
(Psychological transformation) gaafata. Yeroo sanitti kana gochuuf yeroo hin
arganne ture. Waan kana dursee shakkee waanin tureef haasaan gaafa biyya gale
galma Miliniyeemii keessatti godherratti siyaasa Oromoo saffisaan diddaa irraa
gara bulchiinsaa jijjiiruun akka barbaachisu dubbadhe. Rakkoon kun daran ifa kan
naaf ta’e gaafa tokko hogganoota Oromoo aangoo mootummaa harkaa qaban,
hogganoota mormitootaafi gameeyyii qabsoo waliin masaraa mootummaatti
walgeenyee laaqana gubbaatti osoo haasoynu warri aangoo qabus ta’e
mormitoonni waluma qixa mootummaa Itoophiyaa komataa turre.
Aangoon Itoophiyaa harka keenya galuufi rakkoo saba keenyaatiif furmaanni
alagaa osoo hin taane nu ta’un akka keessa keenya gadi hin seenin (internalize
akka hin godhamin) agarsiisa. Rakkoon akkanaa nu qofa osoo hin taane biyyoota
sirna gita bittaa alagaa kolonii jala turan gaafa walaba bahan barii isaan mudataa
tureedha. Hoggansi ummata cunqurfamee yeroofi beekkumsa isaa sirna alagaa
kuffisuu irratti waan dabarsuuf, erga sirnichi kufee akkamittin biyya bulcha
jedhee waan of hin gaafanneef dursee of qophheessuu irratti hanqinootatu isa
mudata. Kanaafuu gaafa sirni alagaa bu’ee aangoon harka isaaniititti gale
karooraafi tarsiimoon osoo hin qophaa’in aangotti ol bahu. Aangoo qabatanii
borumtaa isaa muuxannoofi qophii biyya bulchuutin maletti rakkoolee hawaasadiinaggee 
biyyaatin wal dura dhaabbatu.
Ummanni waggoota dheeraaf sirna alagaatiin rakkaachaa tureefi ofirraa
fonqolchuuf aarsaa guddaa kafale bulchiinsa ilmaan isaatirraa waan hedduu eega
(High expectation). Hooggansi karooraafi tarsiimoo waan hin qabneef waan irraa
eegamu san saffisaan guutuu hin danda’u. Akka bara qabsoo san ammoo
rakkoolee hunda alagaatti sababsuu (externalize) hin danda’u. Alagaa osoo hin
ta’in isatu aangoo harkaa qaba kaa! Silaa rakkoolee diinaggeefi hawaasummaa
ummataa furuuf qophiifi dandeettin jiraatee karaa saniin ummata
gammachiisuun aangoo cimsachuun danda’ama ture.
Qophiinifi dandeettin dursee horatame jiraachuu dhabuun gaafilee ummataaf
furmaata qabatamaa laachuu mannaa gara humnaan ukkaamsutti ykn ammoo
diina keessoofi alaa uumuun lola banee biyyatti siyaacha bulchiinsaa irra gara
siyaasa waraanaa (securitized politics) geessa. Haalli kun biyyattii reef walaba
taate san takkaahuu sirna abbaa irree (native dictatorship) dhalcha ykn ammoo
walwaraansa walootti (civil war) nama geessa. Biyyoota qubaan lakkaayaman
malee kanneen hafan hedduun barii sirna kolonii jalaa bahan takkaahuu sirna
abbaa irree ofii ykn walwaraansa hamaa keessa galan. Kan sirna kolonii irraa
kallattiin gara sirna tasgabbaawaa, misoomawaa fi dimokraatawa cehuu danda’an
quban harka tokkoo hin caalan. Oromoos kanumatu mudate jechuu ni dandeenya.
5.1.3. Hanqina	dandeettiifi	muxannoo	biyya	bulchuu	(lack	of	
Meritocracy &inexperience)
Gaafa aangoon nu harka galtutti hoggansi siyaasaa (political elite) Oromoo gosa
lamatu ture. Kan sirna Wayyaanee tajaajilaa tureefi kan sirna saniin ala ta’ee irratti
qabaasaayaa ture. Akkuma gubbatti jenne, Wayyaaneen tooftaa bulchiinsa
alkallattiitif akka mijaawuuf jecha namoota beekkumsaafi muuxannoon
gahuumsa hin qabne akkasumas kanneen hawaasa isaanii keessatti fudhatama
(credibility) hin qabne walitti guurtee OPDO ijaartee bulchiinsa Oromiyaa haaraa
ijaarame itti kennite.
Oromoon beekkumsa, muuxannoofi naatoo saba isaa qabu takkaahuu sirnicha
irraa of fageessee itti qabsaaye ykn ammoo sirnichi ofirraa dhiibaa ture. Sababa
kanaaf bara 2018 yeroo aangoon nu harka galu hoggansi Oromoo muuxannoo
bulchiinsaa (administrative experience) qabu irra jireessi barnootaafi leejiin kan
bilcheeffatee miti. Kan silaa barnootaan gahuumsa qabu ammoo sirnichaan ala
waan tureef muuxannoo bulchiinsaa hin qabu. Yeroo qabsoo Qeerroo san ololli
Mootummaan Wayyaaneefi warri alaas dhiheessan tokko, ‘Oromoon biyya
bulchuuf gahuumsa hin qabu’ kan jedhu ture. Cehuumsicha gaafa karoorsinu
rakkoo kana hubachuun, hoggansi gama lamaanii wal simsiisuun (leadership
integration) haqina gama lamaanii jiru furra jennee turre. Akka yaadne hin taane
malee.
Gareen lamaan walsimachuun waliin hojjachuu dhabuun rakkoo sodaanne fide.
Warri aangoo qabate muuxannoo qabaatus hanqina dandeettiif beekkumsaa
(meritocracy) kan dhorame ta’e. Haqina dandeettii uumamaafi barnootaan
malettis, akkuma warra Ingilizootaa Wayyaaneenis namoota saboota biroo
keessaa filtee, raaw’achiiftuu imaammataa (policy implementers) akka ta’an gooti
malee, sadarkaa tarsiimootti akka hogganan hin leenjifne. Warra sammuu cimaa
qabu ammoo akka carraa barnootaa hin argatiniif leenjii akkaadamii gahummaa
qabu (desirable academic competence) bakka argatanitti erguu mannaa
hojiidhumarratti maqaa ‘barnoota fagoo’ jedhuun digirii sobaa itti hirtee
gowwoomsite.
Dabalataanis hoggansa OPDO mariifi murtii tarsiimoo (strategic formulation)
keessattis hin hirmaachiftu ture. Kana jechuun hoggansi aangotti bahe
muuxannoo imaammata raawwachiisuu malee kan tarsiimoo imaammata baasuu
hin qabu ture. Kanaafuu aangoon harka galtus, tarsiimoma warri isaan duraa
baaseetti deebi’uu (default position) malee tarsiimoo haaraya sirna haaraya
ijaaruuf dandeessisu baasuu hin dandeenye. Fakkeenyi kanaa guddaan rakkoolee
siyaasaa isaan mudatan maraaf furmaata siyaasaa osoo hin taane kan waraanaa
barbaaduudha (securitized solution for political problems).
Wayyaaneen gaafii siyaasaaf deebii humnaa kan kennaa turteef, murna saba bicuu
waan turteef, gaafii siyaasaaf fala siyaasaa kennuun sirnicha dimokoraatessutti
waan deemuuf, sirna dimokraasii keessatti immoo aangoo dhabna jedhanii waan
sodaataniifi. Murni amma aangoo qabate garuu gahuumsa waan hin qabneef,
tarsiimoma warra Waayyaanee san madaqfatee itti fufe malee akka murna saba
wayyabaa keessaa bahetti imaammataafi tarsiimoo bu’aa buusu baasuu osoo
danda’anii aangoo cimsachuu ni danda’u ture. Tarsiimoon masakamanii bu’aa
buufnaan gara sirna dimokraasiis yoo ceesisan carraan filannoon aangoo qabatanii
itti fufuuf qaban guddaa ture.
Waliigalatti, wanti hubatamuu qabu, gaafa aangoon nu harka galtutti, hoggansi
Oromoo sirnicha keessa jirus ta’ee saniin ala jiru, dandeettiifi muuxannoo biyya
bulchuuf dandeessisu hin horanne ture. Hanqina kana saffisaan akka hin furreef
ammoo, walitti makamanii dandeetti waloo (collective capacity) guddifachuun
hin danda’amne. Hanqinni muuxannoofi dandeetti biyya bulchuu kun aangoo
cimsachuu dadhabuu keenyaafis sababa guddaa akka ta’eamananii fooyyeessuuf
carrraaquun barbaachisaadha
5.1.4. Ilaalchifi	karoorri	hooggansi	aangoo	qabateefi	hawwii	(expectation)
mooraa	qabsoo	Oromoo	wal	faallessuu
Wanti Oromoonifi qabsaa’onni bilisummaa hawwaa turan sirni alagaa erga kufee
booda sirna dimokraatawaa dantaafi mirga Oromoofi saboota biroo eegsisutu
ijaarama kan jedhu ture. Sirni kunis mariifi waliigalteen ijaarama jedhamees
eeggame. Hooggansi aangoo qabate garuu hawwii aangoo dhuunfaa cimsachuun
sirna abbaa irree haaraya ijaaruu akka barbaadu ganamumaan ifa ta’uu eegale.
Dabalataanis sirna federaalizimii saboonni naannoo ofii ofiin bulfataniifi aangoofi
itti gaafatamummaa federaalaa qooddatan jaaruun eejjanno cimaa mooraa qabsoo
Oromoo ture.
Hoggansi aangotti dhufe garuu sabboonummaa busheessuufi federaalizimii
diiguu akka fedhu akeekuu ganamumaan eegale. Garaagarummaan hawwii
hooggansa aangoo qabateefi qabsaa’otaa Oromoo kun walshakkii uume. Kan
aangoo qabate na kuffisu jedhee shakkuun, Oromoo caalaa ormatti hirkatutti
deeme. Qabsaa’onni Oromoos sirna abbaa irree haaraa alagaa firoomfateef
waanuma sabichi hanga ammaa argateeyyuu diiquu barbaadu jalatti kufuuf
deemna jechuun siyaasa mormiitti deebi’uu eegalan. Haalli kun hoggansi aangoo
qabates hundee hawaasaa (social base) ofiitirraa deeggarsa dhabuun akka rarra’u
godhe. Qabsoon Oromoos aangoo harkatti galfattetti fayyadamtee rakkoo furuu
osoo hin taane, aangoon sun madda miidhaa haarayaa itti taate.
5.2. Aangoon Kaabarraa Gara Kibbaa Dabruu (Shift Of Power From North
to South)
Erga sirni mootummaa Itoophiyaa dhaabbatee kaasee aangoon gareelee saboota
Kaabaa dhufanii harka ture. Cehuumsonnii bara 1974 fi 1991 dhufan jijjirama
sirnaa (regime) fidanis aangoon gareedhuma Kaabaa tokkorraa gara kan biroo
dabraa waan tureef hariiroo hawaas-diinagdeefi qorqalbii keessatti jijjirama
bu’uraa (fundamental transformation) fiduu hin dandeenye. Kan 2018 sun garuu
jijjiramichis kan dhufe sochii Oromoon geggeesseen waan ta’eefi gareen aangoo
qabates ifatti Oromummaa kan himatu ta’uun isaa aangoon yeroo duraaf Kaaba
irraa gara Kibbaa waan ceete fakkeessee ture.
Aangoon Kaaba irraa gara Kibbaa cehuun hariiroo hawaas-diinagdee biyyatti
keessa jiru bu’uraan jijjiira sodaan jedhu dhalate. Cehuumsi aangoo gara Kibbaatti
taasifame gartuulee yeroo dheeraaf olaantummaa qabaachaa tures waan
sodaachiseef bifa garagaraan fashalsuuf socho’an. Hoggansi aangoo qabate
mooraa Oromoo waliin walitti bu’uun qaawwa baneefitti fayyadamuunis
cehuumsichi akka gufatuufi aangoonis akka hin cimsamne shoora taphachuu
danda’an.
Sababoonni armaan olitti tuqnee kunniif haalonni biroo walitti dabalamuun
aangoon aarsaa meeqaan argame akka hin cimsamne, cehuumsi gara dimokraasii
godhamuu malus akka gufatu taasise. Warra aangoo qabateefis ta’ee mooraa
qabsoo Oromootiif kasaaraa ture. Warri aangoo qabate cimsachuu dadhabuun
sirna bulchiinsaa kanneen isa duraa hundarra laamshoo (weak state and
dysfunctional government) ta’e geggeessaa jiru. Biyyattii walwaraansa hamaa
keessa galchuun kufaatii diinagdee hamaafi kasaaraa diplomaasii guddaan akka
isa mudatu taasise. Gama ummata Oromootinis walwaraansa hamaa dhumaatiin
takkaa isa mudatee hin beekne keessa galche.
Ilmaan Oromoo baroota shanan dabran kana dhuman yoo ilaalle kanneen bara
Haylasilaasee, Darguufi Wayyaanee dhuman hunda osoo walitti dabalamanii ni
caala. Waliigalatti gaaga’amni aangoo cimsachuu dadhabuu (crisis of power
consolidation) Oromoos Itoophiyaas gaaga’ama hamaa keessa galche. Dhihoo
kana lolli gara Kaabaa qabbanaa’us lolli Oromiyaa keessaa garuu akkuma itti
fufetti jira. Inumaatuu lolli gara Tigraay dhaabbachuun tumsa haaraya uuumun
lola haarayaaf biyyatti saaxiluu akka malu sodaatama. Kana qofaa miti. Worri
Itoophiyaa bifaa fi sifa ofiin tolfatee ture, aangoo bara 30 oliif harkaa baate
deeffachuuf jecha gara wolwaraansa biraatti ce’aa jira.
Akkuma gubatti jenne qabsoon takka aangoo qabachutti aansee cimsachuufi
aangoo san fudhatama argachiisutti cehuu qabdi. Aangoo cimsachuun kara
lamaan danda’ama. Humnaan (coercion) takkaahuu woliigalteen/mariin
(consensus). Gareen reefu taayitaa qabatu tokko humnaan aangoo cimsachuuf
utubaalee aangoo keessaa yoo xinnaate sadeen gurguddoo, diinagdee, waraanaafi
hawaasa harkaa qabaachuu qaba. Qabsoon Oromoo gaafa aangoo qabattu
waraana ofii hin qabdu, diinagdeenis harka warra biraa ture. Utubaan tokkichu
ture kan hawaasummaa bifa sabboonummaa Oromootin jiru ture. Hoggansi
aangoo qabate faallaa sabboonummaa Oromoo deemuun utubaa kanallee of
dhabsiise. Bakka utubaaleen kunniin harka hin jirretti humnaan aangoo
cimsachuuf yaaluutu ummata, mootummaafi biyyas gaaga’ama keessa galche.
5.2.1. Rakkoolee fudhatama argachuu (legitimization) hanqisan
Hojiin aangoo cimsachuu gufachuunifi cehuumsi karaarraa maqee Oromoofi
biyyis jeequmsa keessa galuun, gara boqonnaalee itti aananitti, jechuunis
fudhatama argachuufi tikfachuutti cehuu akka hin dandeenye taasise. Aangoo
fudhatama argachiisuu jechuun hawaasa kee (base constituency), saboota biiyyatti
kanneen biroofi hawaasa alaa birattis aangoon fedhiifi deeggarsa ummataan akka
irra jirtu amansiisudha.
Kana gochuuf ammoo gara mariifi filannoo amanamummaa qabuutti cehuu
barbaachisa. Jeequmsi mooraa Oromoo keessatti uumameefi carraan warreen
biroof bane lola hamaa keessa biyyi galuun mariin tasgabbaayaaniifi filannoon
haqa qabeessa akka hin godhamne gufuu ta’e. Kanaafuu aangoo waraa alaa biratti
(external parties) dhiisii saba ofii jidduuttu fudhatama (legitimacy) argachiisuun
hin danda’amne.
5.2.2. Aangoo tikfachuu (power preservation)
Aangoo qabatan takka erga cimsatanii fudhatama argachiisanii booda gara of
harkatti ittisuu (preservation) ce’ama ture. Aangoo harkatti galfatan cimsatanii,
hawaasa ofiifi kanneen biroo biratti fudhatama argamsiifnaan, hojiin ittisuu ni
laaffata. Sababnis adeemsa aangoo cimsachuu keessatti utubaalee aangoo sirriitti
dhuunfatta. Adeemsa aangoo san fudhatama argamsiisuu keessatti ammoo
kanneen aangoo sanitti gaman mariifi filannoon sababa (cause) sirratti fincilaniif
dhabsiifta. Kun carraa aangoo jeequmsaafi fincilaan dhabuu hir’isa. Aangoon
utubaa humna waraanaa qofaan hin tikfamu. Utubaa siyaasaa, diinaggee,
hawaasaa, miidiyaa, diplomaasiifi ilaalcha (ideology) fayyadamuu barbaachisa.
Hojii aangoo cimsachuufi fudhatama argamsiisuu milkiin raaw’achuu baannaan
garuu utubaalee takka osoo hin dhuunfatin ykn hin jabeeffatin, fudhatama osoo
hin argatin warri aangoo sanitti gamu sababa fincilaa akka argatan hireen
banamaaf jechuudha. Waggoota shanan dabran kan agarre kanuma. Gartuun
aangoo qabate boqonnaaleen aangoo cimsachuufi fudhatama argamsiisuu waan
jalaa fashalaniif yeroo ammaa gara aangoo tikfachuu ce’ee jira.
Bakka aangoo hin cimsatiniifi fudhatama hin argamsiisinitti, jechuun bakka
utubaaleen aangoo guututti hin dhuunfataminitti, humni kamuu aangoo tiksuuf
hin hojjatan. Hojiin osoo aangoo itti hin cimsatiiniifi fudhamatama hin argatiin
godhamu fagoo hin deemsisu. Jeequmsifi laamsha’iinsi mootummaa baroota
dabran argaa turres bu’aa kanaati. Aangoonis akka turtuufi biyyis jeequmsa
keessaa akka baatu yoo kan barbaadamu taate, akka sabaattis ta’ee akka gartuu
aangorra jiruutti dogongoroota baroota dabranii irraa barachuun jijjirama
tarsiimoo gochuun barbaachisaadha.
5.3. Maaltu Sirraawuu Qaba?
Qabsoon sabaa takka aangoo kan qabachuu barbaadduuf mirgoota negetiivifi
pozatiivii gubbatti eeraman san guutachuufi. Jechuunis hammeenya
mootummaan sabarraan gahu dhaabsisuufi toltuu mootummaarraa eeggamu
guutuufi. Gara biraan qabsoon takka kaayyoo ishii bakkaan gahuuf aangoo
siyaasaa dhuunfachuu qabdi. Aangoo sanitti ammoo sirnaan fayyadamtee
mirgaafi dantaa waloo guuttachuu qabdi. Oromoon bara 2018 aangoo siyaasaa
argatus mirgoota pozitiviifi negetiivii guuttachuu hin dandeenye.
Dogongoroota aangoo cimsachuuf godhaman irraa kan ka’e gurmuun aangoo
qabate dantaafi mirga Oromoo eeguu hin dandeenye. Sababa kanaan Oromoorraa
deeggarsa aangoo cimsachuuf isa barbaachisus ta’ee fudhatamas hin arganne.
Kanaafuu akkuma mootummoota ammaan duraa, haariiroon Oromoofi
mootummaa ammaa jidduu jirus kan diinummaa (securitized) ta’ee
jira. Tarkaanfii humnaan aangorra turuuf murni aangoo qabate fudhatuun
Qeerroon bara 2018 aangotti isaan baase, bosonatti galee humna qawween
buusuuf lola itti banee jira. Hariiroon bifa kanaa ammoo gama lachuu, ummataafi
mootummaas miidhaa jira. Haala kanaan itti fufnaan mootummaan kunis carraan
aangoo tiikfatee umriin dheerefachuuf qabu dhiphaadha.
Ummataafis taanaan aangoon qabsoo yeroo dheeraa booda dhufte gara gartuu
biraatti harkaa bahuun duubatti deebi’uu mala. Lolli gartuu aangoo qabateefi
mooraa qabsoo Oromoo jiddutti baname saba adda qoodee, lubbuu kumatamaan
galaafatee diinagdee saamicha ormaa irraa hafte barbadeessaa jira. Garee aangorra
jirtuufis ta’ee qabsoo Oromoof dogongoroota hanga ammaa raawwataman
sirreessaa deemutu faayidaa waloo mirkaneessa. Sabaa Oromoos ta’ee biyya
gaaga’ama hamaa keessa galame irraa baraaruuf jijjiramoota godhamuu qaban
keessaa kan armaan gadii jajjaboodha. Kunniinis himata sirreessuu (narrative
adjustment), daneessummaa keessoo sirnaan taliguu (diversity management) fi
hariiroo alaa walqixxeessuudha. Qabxiiwwan kanneen tokko tokkoon haa ilaallu.
5.3.1. Himata	sirreessuu	(narrative	adjustment)
Akkuma jalqabarra jenne, qabsoon Oromoo sirna mootummaa Itoophiyaa kan
eenyummaa waloo sabichaa balleessuu yaale, qabeenya saamaa ture ofirraa
faccisuuf eegale. Kanaafuu qaama qabsoo kanaa keessaa himata (narrative) sirna
mootummaa Itophiyaa diigaa (deconstruct), faallaa sanii ammoo kan Oromoo
ijaaruu (narrative reconstruction) ture. Kana jechuun himatni Oromoofi kan
mootummaa Itoophiyaa (Ethiopian state narrative) walii faallaa (antithesis)
turan. Sirni Itoophiyaa Oromoofi saboota biroo humnaan of jala galchuu akka
qaroomsuu (civilizing mission) dhiheeffata. Oromoof ammoo gochi kun akka
gabroomutti ilaalama. Sirni Itiyoophiyaa Gadaa dabalatee aadaaleefi duudhaa
Oromoo akka booddetti hafummaatti abaaruun balleessuuf yaale. Qabsoon
Oromoo ammoo hambaalee aadaa kana akka madda qaroomina saba kanaatti
dhiyeessite.
Adeemsa keessa qabsoon Oromoo Itoophiyaa akka madda rakkoo waan
hundaatitti fudhachuun diineffatte. Sirni Itoophiyaas, akkuma gubbatti ilaalle,
Oromoo maqaa garagaraa itti moggaasuun diineffachuun qabsoo isaa cabsuuf
tattaafate. Haalli kun hariiroon sirna Itoophiyaafi kan Oromoo kan wal lolaa
(securitized) akka ta’u godhe. Hanga gaafa aangoon siyaasaa Itoophiyaa harka
gita bittuu alagaa harka turetti himanni Oromoo kan Itoophiyaa alagoomsuufi
diinomsu kun ni hojjata ture. Erga murni qabsoo Oromootiin baadhatamee
aangotti bahee booda hoo? Himatni gaafa gartuun ormaa aangorra jiru ittin
deemaniifi gaafa murni cunqursituu ofii aangotti baate dhiheeffatamu jijjiramuun
barbaachisaadha.
Waan kana daran ibsuuf fakkeenya tarree siyaasaa (ideological spectrum) armaan
gadii kana haa fayyadamnu. Tarreen ilaalchaa /Ideology/ bitaa, jidduufi mirgatti
qoodamee laalama. Dimshaashatti gartuun aangoo siyaasaafi leeccalloo biyya
takkaa keessatti ol’aantummaa qabu tarree siyaasaa gara mirgaa irratti argama.
Isaan kunuu bakka lamatti qoodamanii laalamu. Gareen tokko conservative
jedhamu. Haalli qabatamaan (status quo) waan isaan fayyaduuf akka haalli jiru
tikfamuufi itti fufu barbaadu. Warri tarree mirgaa gara fagoo (far right) jiran
ammoo ultra-conservative (reactionary) yoo jedhaman haalli amma jiruuyyuu kan
kaleessarra waan hammaateef gara duubaatti haa deebinu jedhu. Warri tarree
siyaasaa gara bitaa jiran waliigalatti haala jiru keessatti miidhamaa waan ta’aniif
jijjirama barbaadu.
Qabsoon sabaa, kan gitaa, koorniyaa (gender) kkf gara bitaatti jiru. Warri gara
bitaa kunis bakka lamatti qoodamu. Kanneen sirni jiruu guututti diigamu malee
(Revolutionary change) falli hin dhufu jedhan radical jedhamu. Kanneen sirni jiru
osoo guututti hin diigamin imaammata, hoggansaafi caasaa fooyyeessuun
(reform) gahaadha jedhan ammoo liberal reformist jedhamu.
Qabsoon Oromoo tarree siyaasaa gara bitaa irra turte. Tarreelee gara bitaa jiran
lamaan keessa kamtu qabsoo Oromoof fayyada kan jedhu mormii dhaloota
qabsoo irraa eegalee tureedha. Gara tokkoon dhaadannoo ‘Impaayera Itoophiyaa
diiguun Oromiyaa walaba taate ijaaruu’ jedhu tarree radical jalatti ramadama.
Gara biraan Itoophiyaa osoo hin diigin dimokraatessuun sirna federaalizimiitiin
saboota biroo waliin walqixummaan jiraachuun ni danda’ama kan jedhu ammoo
liberal jalattti ramadamuu danda’a.
Garaagarummaan hamma sirna diigna moo sirna fooyyeessina jedhu jiraatus
ilaalchi /Ideology/ qabsoo Oromoo waliigalatti tarree siyaasaa gara bitaarra
turte jechuudha.
Figure 4: Sadarkaawwan Ilaalcha Siyaasaa
Bara 2020n booda kallattiin qabsoo Oromoo fakkii asii kanaan ibsamuu dandaha.
Waan arganne jabeeffataa of dura injifannoo gonfachuuf gara asii gadii kanatti
cehuu qabna.
Erga qabsoon Oromoo murna alagaa aangorraa ariitee murna ofii qabsiiftee booda
afaanfajjii tarree siyaasaatu uumame. Akkuma gubbatti jenne gartuun aangoo
siyaasaafi diinagdee harkatti galfate, aangoo san tikfachuuf jecha tarree siyaasaa
gara mirgaa adeemsisa. Warri mootummaa irraa miidhaa himatan ammoo gara
bitaa jiru. Bara 2018 booda murni Oromoo gariin aangoo mootummaa Itoophiyaa
qabatee fayyadamaa ta’e, gariin ammoo miidhamaa aangoo sanii ta’e. Kanaafuu
Oromoon bara 2018 booda matuma isaatifuu tarreelee siyaasaa bitaafi mirgaatti
qoodame. Gartuun aangoo qabate gara mirgaatti, warri dhiibame ammoo gara
bitaa gore.
Figure 5: Ilaalcha Siyaasaa Oromoo Bara 2020n boodaa
Baqaqiinsi kun humnoota Oromoo jidduutti walitti bu’iinsa waan uumeef gamni
lachuu gara fiixeetti wal dhiibe. Qabsoon Oromoo gara iddoo durii (default
position) radical militancy tti yoo deebi’u, murni aangoo qabate ammoo deeggarsa
Oromoorraa dhabe warra biraa irraa bakka buufachuuf gara mirgaa
furguggaayuun reactionary nationalism keessa seene. Haalli kun humnoota
siyaasaa Oromoo addaan qoqqoodee walwaraansa keessa seensise. Waliif duuluu
osoo hin taane orma waliin tumsa tolfachuun akka walitti duulan taasise. Haalli
kun kanaan itti fufnaan murna aangorra jiruufis ta’ee ummata Oromootifis
kasaaraa irraan dabalaa deema. Kana jijjiruuf gara lamaaninuu himata sirreessanii
gara jiddutti dhufuun barbaachisaadha.
Figure 6: Ilaalcha Siyaasaa Oromoon Ofduratti Irratti Xiyyeeffachuu Qabu
5.3.1.1. Gama	murna	aangorra	jiruutin
Humni siyaasaa saba/garee cunqurfamaa ture keessaa dhufe tokko gaafa
aangorra bahu himata hawaasa isaa suuta suutaan gara jiddutti fiduutu isa
fayyada. Aangoo harka galte tiikfachuu waan qabuuf gara bitaa turuu hin
danda’u, gara mirgaatti cehuu qaba. Garuu ammoo gara mirgaatti fagaatanii
furga’uunis miidhaa qaba. Hawaasichi murni reef aango qabate sun gaafiin
qabatee deemaa ture hamma deebisuufitti ykn ammoo sirna mootummaa sanirraa
bu’aa gahaa argachuu hamma danda’utti jijjirama itti fufsiisuu
barbaada. Kanaafuu humni aangoo qabate gama tokkoon aangoofi sirna biyyaa
balaarraa ittisaa, dantaafi mirga hawaasa keessaa bahees bifa madaalawaan
deebisaa deemuu qaba.
Waggoota shanan dabre kan agarre garuu murni aangoo harkaa qabu gara
mirgaatti fagaatee furga’uu isaati. Sabaafi biyya gara fuulduraatti deemsisuu
mannaa sirnoota durii faarsaafi jijjiramoota waggoota 50n dabran dhufan
busheessuutti ce’uun reactionary nationalism san fudhate leellisuutti seene.
Adeemsi siyaasaa /Ideology/ akkasii ammoo garee hawaasaa sirnoota durii irraa
fayyadaman hawwata malee kanneen sirnoota saniin miidhaman nu muufachiisa.
Gara biraatin murni aangoorra jiru hawaasa sirna duriirraa fayyadamaa ture
hawwachuuf ilaalcha isaanii dhaadhessus deeggarsa bu’uuraa cimaa qabu
(sustainable support) argamsiisuufi hin danda’u. Waggoota sadan dabre wanti
qabatamaan argines kanuma ture. Baroota sadan dabran lola Kaabaafi Kibbaan
keessa galeef deeggarsa garee tokkoo horachuuf carraaqaa ture. Adeemsi sun
yeroo lolaaf fayyadus gartuu hawaasa ilaalcha san qabuufi kan aangoo harkaa
qabu jidduu garaagarummaan bu’uuraa waan jiruuf hedduu deemuu hin
danda’u. Inumaayyuu, yeroo ammaa humni reactionary nationalism leellisu, kan
worri 2018 aangotti bahe fira godhate, worri aangoo fudhate fedhii isaa guutuufii
waan hin dandeenyeef diina ta’uu ifatti labsaa jira. Kanarraa kan ka’e humni
aangoorra jiru, koorarra jira malee farda of jalaa hin qabu.
Kanaafuu falli jiru murni aangoorra jiru gara jiddutti as deebi’uun hundee
hawaasa isaatiin wal simachuu qofa. Jechuunis gama tokkoon akka gartuu
aangoo harkaa qabuutti itti fufiinsa sirna mootummaa mirkaneessaa gama biraan
ammoo cunqursaa kaleessa tureef dhugaa galchuun jijjiramni akka barbaachisu
fudhachuudha. Kanaaf ilaalchi siyaasaa /Ideology/ mootummaa barbaachisu
tarkaanfataa /progressive patriotism/ osoo ta’ee dansaadha. Progressive
Patriotism yaadota lama walsimsiisanii deemuu gaafata. Progressivism jechuun
rakkoolee hawaasummaa, diinaggeefi sarbama mirgaa tarkanaafii siyaasaatiin
furaafi fooyyeessuun akka barbaachisu amanuudha. Patriotism ammoo jaalala
biyyaa qabaachuu, biyya san tursiisuufi aggaammii alarraa tiksuuf of kennuu
jechuudha. Yaadota lamaan walitti yeroo fidne progressive patriotism jechuun
biyya takka jaalachaa, tokkummaafi itti fufiinsa isiitiif dhaabbachaa, garuu
ammoo miidhaaleefi loogii ummatioota biyyaattiirra gahaa turan osoo hin haalin,
akka furamuu qaban amanuudha. Jecha biraatiin, progressive patriotism biyyaafi
haqa ummataaf (social justice) bifa walmadaaleen walfaana dhaabbachuu
jechuudha.
Hoggansi Oromoo aangoo qabate gama lamaanuu shakkamaadha; ummata
ofiitinis warra sirna durii irraa fayadamaa tureenis. Ummatichi hoggansi ammaa
sirnichuma kaleessa nu miidhe itti fufsiisa jedhee shakka. Sirnichi ammoo gaafii
Oromoo yoo qabate na diiga jedhee shakka. Kanaafuu ilaalchi tarkaanfataan
/Progressive patriotism/ shakkii kana lamaan araarsuun furuuf fayyada. Bara
Wayyaanee yaadni paartiinis ta’ee biyyi itti gurmaa’u democratic centralism ture.
Yaadni kun biyya sabdaneessaa keessatti sirna abbaa irree ijaaruuf yoo ta’e malee
danummaa waldandeessisanii biyya jaaruuf hin fayyadu. EPRDF irraas kanuma
agarre. Biyya sabdaneessaatiif yaadni gurmaa’insaatiif garuu democratic
plularism yoo ta’e wayya. Yaadni Democratic Pluralism waan sadi of keessatti
hammata. Murtii siyaasaa keessatti olaantummaa hogganaa ykn murna tokkoo
qofa osoo hin taane fedhiifi hawwii gareelee biyyattii keessa jirani hedduutu gahee
qabaata. Aangoon kan qabatamu humnaan ykn gubbaa gadi kan fe’amu osoo hin
taane fedhinnaafi filannoo ummataan ta’a. Sadaffaan irni bulchiinsaafi aangoon
nama/ garee tokkoofi sadarkaa gubbatti qofa kan too’atamu osoo hin taane, bifa
sadarkaa adda addaatti kan qoqqodame (decentralized power and
administration) ta’a. Biyya akka Itoophiyaa seenaa abbaa irrummaafi loogii
gareetiin miidhaan hedduun gahaa ture tan gadoofi goddannisni hanga har’aa hin
waldhaanamin, kan yeroo ammaatti dammaqiinsi sabummaa sadarkaa olaanaarra
gahee jiru ( heightened nationalist consciousness) keessatti, aangoo gubbatti
hudhanii qabanii olaantummaa nama/ garee tokkootiin murtii gubbaa gadi
buusaa biyya ijaaruu dhiisii tursiisuun hin danda’amu. Kanaafuu yaadota armaan
olii kana daran gabbisanii bifa dimokraatawaa ta’een mirga dhuunfaafi waloo
eegaafi eegsisaa deemuun sabdaneessummaan rakkoo walitti bu’iinsaa akka hin
taane dhoorkuuf fayyada.
5.3.1.2. Gara	mooraa	qabsoo	Oromootin
Akkuma armaan olitti irra deddebi’amee kaafame gaafiin Oromoo guututti
deebi’uu baatus, himata, tooftaaleefi tarsiimoo sirnoota kaleessaa irraatti
fayyadamneen sirna amma jirurratti qabsaa’uun bu’aa barbaadamu saffisa
barbaadamuun argamsiisuu hin danda’u. Kanaafuu jijjirama himataa, tooftaafi
tarsiimoo fiduu feesisa. Sirreeffama kana fiduuf sirni alagaa dur itti qabsaayaa
turre buqqa’ee sirna cunqursituu murna Oromoo keessaa baheetiin bakka
buufamuu isaa fudhachuu feesisa.
Abbaa irree ormaatiifi si keessaa bahe lachuu yoo si miidhanis bifa walfakkaataan
irratti qabsaa’uu hin dandeessu. Namni alagaa tokko sangaa yoo si jalaa hate
maatii kee hundi bifa barbaachisu hundaan si waliin irratti duulee irraa siif
deebisa. Garuu ammoo obboleessi kee yoo hate hoo? Haqni kee akka deebi’u
waliigalanis, akkaataa itti deebifamu irratti qoqqodama yaadaatu uumama. Foon
ifii miidhuu irratti hundi wal qixa garaa hin jabaatu. Qobsoon murna hawaasa kee
keessaa bahee irratti godhamus rakkoo akkanaa qaba. Gara biraatin gaafa alagaan
aangoo mootummaa harkaa qabu san sirnicha guututti diineffataa turre. Tooftaan
sunuu erga Wayyaaneen aangoo qabattee Oromoon sirnichitti makamee booda
hedduu hin deemsifne.
Kana hubachuun yeroo qabsoo Qeerroo san sirnicha guututti diineffaturra adda
adda baafnee itti duullee (selective targeting). Yeroo ammaa yeroo murni Oromoo
aangoo qabatee jirutti sirnicha guututti diinefachuun bu’aa baay’ee hin buusu.
Gaafiin irra deddeebi’ee diipplomaatota biyyoota garagaraa irraa ka’us kana
agarsiisa. “Erga murni Oromoo aangoo qabatee Oromoon ammas maalif qabsoo
itti fufe? Maal barbaada?”jedhanii irra deddeebi’anii gaafatu. Deebiin yeroo
heddu hoggansa qabsoo irraa kennamu, kanuma durii (default answer) ta’ee
argina.
Kunis ofiin of bulchuu (autonomy) barbaanna, riifirandamii barbaanna kkf kan
jedhuudha. Deebiin isaanii, “murna Oromoo tokkorraa fottoquu barbaaddanii?”
kan jedhudha. Hin amansiisu. Kanaaf sadarkaa qabsoon tun irra geessetti
Oromoon sirna waliigalaan balaaleffachurra gocha (act of commission and
omission) sirnichaa irratti fuulleeffachuutu isa baasa. Kanaafuu dhimmoota
hawaasummaa, diinaggeefi siyaasaa mootummaan dhiisuufi guutuu qabu adda
baasanii irratti qabsaa’uutu irra wayya. Kana yoo jennu murna amma aangorra
jiru mormuu hin barbaachisuu miti. Murna aangorra jiruufi sirna mootummaa
adda baasanii ilaaluun, gocha murnaa irratti fuulleeffachun murni badii akka
sirreesu ykn ammoo hoggansa biran akka bakka bu’u godhuu irratti
fuulleffachuutu barbaachisa jechuudha.
Qabsoon sabaa takka murna alagaa aangorraa buuftee murni ishii keessa madde
aangoo qabatee sirna abbaa irree yoo jaare, mirga guutuu goonfachuuf qabsoo itti
fufuun barbaachisaa ta’us himata sirreeffachuun dirqama. Yeroo sirna abbaa irree
alagaa irratti qabsaa’amu liberation narrative fayyadamaa turame, gaafa murna
abbaa irree ofiitti qabsaa’amu ammoo gara democratization narrative ceesisuutu
fayyada. Liberation narrative aangoo harka alagaatii baasuuf fayyada. Aangoo
murna abbaa irree hawaasa kee keessaa madde harkaa fuudhuun harka ummataa
galchuuf democratization narrative fayyadamuu barbaachisa. Ormarraa malee
jallataa keetirraa walaba hin baatu.
Himata jijjiruu kana keessatti wanti ifatti hoggansifi ummanni Oromoo
murteessuu qabutu jira. Kunis akkuma sila jenne jalqaburraa kaasee mirgaaafi
dantaa Oromoo kabachiisuufi biyya kophaa jaarranna moo tanuma jirtu
dhuunfannee akka nuufi warra biraafis taatutti tolfanna kan jedhu dhimma wal
falmisiisaa ture. Dhawaataan yaadni aangoma sirna Itoophiyaa too’achuun dantaa
keenyaafi kan saboota biroos eegsisuuftu fayyada jedhu olaantummaa argataa
dhufus, yaadni Oromoon fottoquu barbaada jedhu saboota biroo biratti afaanfajjii,
shakkiifi sodaa uumee jira. Keessattu saboonni gama Kibbaafi Bahaa nu facaasanii
deemu sodaa jedhu qabu. Dhugaas qabu. Miidhaa hamaas saaxilamu. Yaadni
Oromoon fottoquu barbaada jedhu erga murni Oromoo aangoo qabates hin
dhaabbanne. Kun fudhatama (legitimacy) aangoo Oromoo miidhaa jira. Kanarra
aanuuf himata qabsoo Oromoo tooftaan jijjiraa deemuu barbaachisa. Hojjatamaas
ture.
Baroota 1990moota keessa mariin himata sirreessuu kun ABO keessatti eegalee
falmaa cimaa uume. Yaadni Itoophiyaa dhuunfachuu qaanii (taboo) ta’uun isaa
cabee marii bal’aaf saaqame. Bara qabsoo Qeerroo of eegganno cimaan osoo alaafi
keessaanis nutti hin dammaqamin hima Oromoo gara jidduutti fidne. Kunis
qabsoo Oromoo farra Itoophiyaa (antithesis) ta’uurraa gara fedha Itoophiyaan
naan maltiitti jijjiirre. Jijjirmani himataa (narrative transformation) kun bilchaatee
sirba Haacaaluun galma Barkumeetti sirbeen ’Arat Kiiloof situ aane’ jedhuun
ifatti lallabame.
Erga aangotti dhufameeyis himata qabsoo Oromoofi sirna mootummaa
Itoophiyaa wal simsiisuuf (narrative reconciliation and integration) hojiin
eegalamee ture. Gahee Oromoon biyyattii jaaruufi tiksuu keessatti qabu
agarsiisuuf xiyyeeffannon wantoota waloo akka Injifannoo Adwaa ol baasuufi
Haacaaluufi artistoonni biroo godhaa turan qaama kanaati. Garuu ammoo yaaliin
hima lamaan walitti araarsuuf eegale, sababa moraa Oromoo keessatti lola
dhoohuutiin gufatee jira. Murni aangoo qabate gara ilaacha booddeessaa
(reactionary) deemuuniifi, qabsoon Oromoo ammoo siyaasa qabsootti deebitee
himata durii (default narrative) dhaadhessuu eegaluun, yaalii himata lamaan
walitti araarsuu gufachiise. Murni aangoo qabate ilaalocha Itoophiyaa durii
dhaadhessuun ilaalcha qabsoo Oromoo xiqqeessutti deeme, moraan qabsoo
Oromoo ammoo himata Itoophiyaa dhuunfachuu gatuun gara balaaleffachuu
deebite.
Oromoodhaaf fottoquurra sirna federaalawaafi dimokraatawaa ta’e ijaaruun
dantaa ofii eegsifachaa saboota biroo waliin biyya takka keessa jiraachuu wayya
yaada jedhurratti waliigama taanaan himata qabsoo Oromoofi sirna Itoophiyaa
walitti araarsuun dirqama. Kana gochuuf lamaanuu gara jidduUtti fiduu feesisa.
Yaalii hanga ammaatti godhameen dogongoroota hojjataman irraa sirreeffamuu
qabna. Fakkeenyaaf namnifi murni sadarkaa Itoophiyaatti aangoo qabate yeroo
heddu himata qabsoo Oromootti qaanfachuun irraa of fageessuun kan Itoophiyaa
qofa leellisuutti deema. Kun dogongora.
Kara biraatiin hoggansi qabsoo Oromoo ammoo Itoophiyaa abaaruufi busheessuu
akka tooftaa sabboonummaa calaqqisiisutti kan fayyadamus jira (populist tactic).
Wanti irra wayyu kan aangoo qabate himata Oromoo osoo hin gatin fooyyeesse
(modify) godhee akka saboota biraa hammatutti fayyadamuu, kan Itoophiyaas
gara jiddutti harkisee akka Oromoo hawwatutti dhimma bahuu qaba. Himata
lamaan kana walitti araarsuuf waldhibdee (contradiction) murna aangorra jiruufi
qabsaa’ota Oromoo adda fageessite furuun gamni lachuu gara jidduu dhufan
gochuun dirqama. Oromiyaa ijaaruuf Itoophiyaa diiguun, Itoophiyaa ijaarufis
Oromoo xiqqeessuun barbaachisaa akka hin taane irratti waliigalamuu
(consensus) barbaachisa. Dabalataanis garaagarummaa ilaalchaafi waldhibdee
qaamota siyaasaa Amaaraa waliin qabnu dhiphisuun barbaachisaadha (dhimma
hariiroo Oromoofi Amaaraa kana boodarra bal’inaan itti deebina).
Himatni siyaasaa (political narrative) humni siyaasaa tokko akkaataa taatewwan
kaleessa, har’aafi boru itti dhiheessu irratti hundaaya. Fakkeenyaaf saboonnifi
gartuuleen cunqursaa keessa jiran, seenaa kaleessaa kan gaafa bilisa ta’anii
guddisanii laaluun dhaadhessu (glorious past). Baroota erga sirna cunqursaa
alagaa jala galanii ammoo akka bara abaaramaatti (degraded present) dhiheessu.
Gara fuulduraa bara roorroo jalaa itti bahan ammoo hawwii guddaan
miidhagsanii dheessu (utopian future).
Himata qabsoo Oromoo yoo ilaalle, baroonni weerara Minilik duraa bara
bilisummaafi qananiitti ilaalamu. Gadaan akka mallattoo seenaa boonsaa durii
sanitti dhiyaata. Weerara Minilik booda barrooni jiran ammoo bara kufaatii,
salphinaafi cunqurfamuuti. Gaafni sirni cunqursaa alagaa ka’e ammoo bara
bilisummaafi misoomaatti abjootama. Himati Oromoo kun himata sirni
mootummaa Itoophiyaa irratti hundaayee as gaheen walfalleessa.
Baroonni Oromoof akka badhaadhinaafi qananii dhiheeffatu, himata Itoophiyaa
keessatti akka kan doofummaafi duubatti hafummaatti dhiyeeffamaa ture. Bara
Oromoon kan roorroofi salphinaatti ilaali, sirni Itoophiyaa ammoo akka bara
Itoophiyaan ijaaramtee guddinaafi misooma sentetti dhiyeeffata. Erga sochiin
Oromoo aangoo qabatee booda waldiddaa himata qabsoo Oromoofi sirna
Itoophiyaa jidduu jiru kana tooftaan walfudhchiisuu barbaachisa. Tooftaalee kana
keessaa tokko, akkuma Hacaaluun godhaa ture, dhimmoota himata lamaanuu
biratti ija gaariin laalaman (positively viewed) olbaasuun dhaadheessuu faa
dabalata. Kana yoo goonu garuu himata Oromoo kaleessa dhiheeffataa ture akka
hin faallessinetti of eeggannoo cimaan hojjachuun barbaachisaadha.
Waggoota shanan dabran kana murni aangorra jiru dogongora akkanaa irra
deddeebin yoo raaw’atu argaa turre. Himanni kaleessa qabaachaa turre fooyya’uu
(adjust) yoo jennu faallessurraa adda. Himati kaleessaa bu’ara (foundation)
Himata kaleessaa gara faalleessuufi xureessuu deemnaan hima har’a tolchuuf
deemamuu jalaa bu’ura diiguu jechuudha. Roorroo kaleessa Oromorra gahe
xiqqeessuufi haaluuf deemuun, aangoo har’aas sababa (justification) dhabsiisuu
taati. Dhimmoota himata lamaan hedduu adda fageessan (extreme contradiction)
irra dabruun danda’ama ta’a; guututti haquufi haaluuf yaaluun garuu rakkoo
qabaata.
Walumaagalatti Oromoon aangoo sirna Itoophiyaa erga dhuunfatee himata biyya
san bulchuuf isa dandeessisuufi fudhatama (legitimacy) argamsiisuuf tolfachuu
qaba. Himata akkasii ammoo kan tolfatu himata qabsoo isa asiin geesse gatuufi
waakkachuun osoo hin taane fooyyeessuun gara jidduutti fiduun; akkasumas
himata sirna Itoophiyaa ammoo takkaa akka qabsoon Oromoo godhaa turte
balaaleffachuun ykn ammoo kanuma sirnoonni amma duraa oofan guututti
madaqfachuun osoo hin taane, fooyyeessuun gara jiddutti fiduuni.
6) BOQONNAA 5FFAA QABSOO OROMOO
Akkuma gubbatti jenne gaafileen Oromoo sadan hanga ammaas guututti hin
deebine. Gaafilee san deebisuufis isaan keessaa kan sadeessoo, jechuunis aangoo
mootummaa qabachuun barbaachisaa akka ta’e eerameera. Aangoo harka
ormaatii baasuun murna ofii harka kaayuun jijjirama ta’us, hanga mootummaan
ummataan filame ijaaramutti mirgoonni negetiiviis ta’ee pozitivii guutamuu hin
danda’an. Kanaafuu qabsoon Oromoo boqonnaa shanaffaatti ce’uu qabdi
jechuudha. Boqonnaan kunis mootummaa ummataan filame dhaabbachuu, akka
biraan yoo ibsine, sirna mootummaa dimookraatawa ijaaruudha. Qabsoon tun
boqonnaa dammaqsuu, ijaaruu, lafa qabsiisuu (state formation), aangoo qabachuu
keessa dabartee yeroo ammaa gara dimokraatessuu cehaa jirti jechuudha.
Boqonnaaleen kunneen kan walirra bu’an (overlapping) ta’anis, hojiilee
boqonnaalee dabranii cimsaa caalaatti garuu kan haarayaa irratti fuulleeffachuun
barbaachisaadha.
Qabsoo boqonnaa shanaffaa, kan sirna dimokraatessuuf godhamu keessatti
hojiilee hojjatamuu qaban keessaa inni duraa ilaalcha sirreeffachuudha. Yeroo
dimokraasitti cehutu nu fayyada jenne ilaalcha lamatu dhihaata. Tokko haalaafi
biyya san keessatti dimokraasii fiduun hin dandamu kan jedhu mormitootaafi
hayyoota gariin kan tarkanfachifamu yoo ta’ u kan lammataa ammoo dimokraasin
biyya kana keessatti hin barbaachisu kan jedhu kan murna aangorra jiruufi
deeggartoota isaatiin dhiyaatuudha. Ilaalchota lameen kanneen tokko tokkoon
haa ilaalluu.
a) a Dimokraasiin hin danda’amu
Warri dimokraasiin hin danda’amu jedhan yaada isaanii kana cimsuuf sababoota
hedduu tarreessu. Kanneen keessaa gurguddoon Afrikaa keessatti, sanuu
Itoophiyaa ilaalcha Abisiiniyaatiin hoogganamtu keessa dimokraasin dhalachuus
ta’ee guddachuu hin danda’u kan jedhu. Ilaalchi fi hojmaatni Afrikaa keessaa
akkasumas aadaan siyaasaa Itoophiyaa faallaa dimokraasii ta’uun waan haalamu
miti. Garuu aadaan ummataafi saba kamiitu kan dimokraasiif mijaawaa tahee
uumame hin jiru. Sirni dimokraasii samii bu’es hin mul’anne. Ummanniifi
biyyoonni sirna dimokraasii ijaarrachuurratti milkaayan qabsoo yeroo dheeraafi
aarsaa guddaa booda itti fuulla’an.
Biyyoonni Afrikaa heddu dhiittaa abbaa irreefi walwaraansa yeroo dheeraa
booda tibbana gara dimokraasii tirataa akka jiran agarra. Ollaa keenya Keeniyaafi
Somaaliyaa ilaalun ni danda’ama. Nu biras taanaan, rakkoon sabaafi biyya
keenyaa sirna abbaa irreetiin akka hin furamne erga waliigallee, dheeratus
ulfaatus gara dimokraasii ce’uu irratti hojjachuu malee falli irra wayyaa hin jiru.
Yaadni biraa dimokraasiin hin danda’amu jedhu, murni amma jiru humnaan
malee tola hin beeku, dimokraasiis hin barbaadu kan jedhurraa madda.
Dhugaadha, namnis ta’e murni aangoo qabate tokko aangoo tolaan gadi lakkisuu
waan hin barbaanneef, waan danda’e hundaan cehuumsa gara dimokraasii
gufachiisuu barbaada. Kan karaa dimokraatawaan filameeyyuu osoo danda’ee
humnaan angorra turuu haawwa. Ameerikaatti yaaliin Donald Trump bara dabre
godhe kanaaf ragaadha. Dimokraasiin fedhii namaafi murna aangorra jiruun
dhufee tiikfamus hin jiru. Dimokraasii kan fidus kan tiksuus qabsoo ummataati.
Akkuma gubbaatti tuttuqne qabsoon sabaa takka guututti galma gahuu kan
dandeessu gita bittuu alagaa ofirraa buqqisuu qofaan osoo hin taane, mootummaa
ummataan filatameefi ummatichumaan tooa’atamu ijaaruu qofaani. Murna
aangorra jiru tokko kan biraatin jijjiirunis kophaa isaatti bu’aa hin qabu, yoo
fedhiifi filannaa ummataan bakka bu’e malee. Kanaafuu sirna dimokraasiif
qabsaayuun nuffisisaafi yeroo kan fudhatu ta’us faloota jiran birootirra isuma
wayya.
b) Dimokraasiin hin barbaachisu
Hooggansifi murni aangoorra jiru ammoo dimokraasiin hin barbaachisu jedha.
Sababoota kana keessaa tokko erga sirni alagaa buqqa’ee nama ‘keenyaan’ bakka
bu’ee booda gahaadha kan jedhu. Kun dhugaa akka hin taane taatewwan
waggoota shanan dabranii ilaaluun qofti ragaadha. Bulchiinsi alagaa qaari’ee
‘keenya’ bakka bu’us ajjeechaan, saamichi, diineffamuun hin dhaabbanne.
Inumaatuu itti hammaate malee. Yaadni biraa ka’u, dimokraasiin dhufnaan
aangoo dhabna kan jedhuudha. Dhugaadha sirna dimokraasii dhugoomsuun
namootaafi murnoota aangoo dhabsiisuu mala. Akka sabaatti garuu Oromoon
dimokraasii keessatti wanti dhabu hin jiru. Inumaatuu maqaa isaatiin murni tokko
sirna abbaa irree ijaaree turuun sabooota ollaa waliin walitti isa diinomsa.
Waggootuma shanan kanattuu saboota waliin jiraannu waliin wal waraansa
keessa nu seensisee jira.
Kanaafuu Oromoodhaaf wabiin mirga keenya eegsisuus ta’ee aangoon gara
ormaa akka hin deemne ittisuu, sirna dimokraatawaa dhaabuudha. Sirni abbaa
irree hammamuu yoo ture kufaatiin isaa hin oolu. Gaafa kufu garuu balaan isaa
qondaalota qofaas osoo hin taane saba keessaa bahanis kan kasaarsuudha. Kanaaf
fakkeenya fagoo osoo hin deemne murna Wayyaanee laaluun ni danda’ama.
Isaanis akkuma jara keenya ammaa dimokraasiin hin barbaachisu humnaan
turuutu dhaabaafi saba keenya fayyada jechaa turan. Gaafa kufan garuu wanti
isaan waggoota 27 ijaaran wagoota shanii gaditti daaraa ta’e. Kanaafuu yaaliin
murni amma aangorra jiru sirna abbaa irree jaaruuf tattaafatu miidhaa bara
aangoorra jiru geessisuun dabalata gadoo hamtuu saboota ollaa waliin uumuu
danda’a.
Dimashaashumatti boqonnaa 5ffaa qabsoo Oromoo itti seenaa jirru kun kan sirna
mootummaa ummataan filamee mirgaafi dantaa ummataa eegee eegsisu itti
ijaaruuf carraaqnuudha. Wanti wal yaadachiisuu qabnu tokko sirna dimokraasii
jaaaruuf qabsoofna jechuun dhaloonni keenya irraa fayyadamaa ta’a jechuu ta’uu
dhabuu mala. Abbootaafi akaakoowwan keenya gaafa qabsoo sirna alagaa ofirraa
kaasuu eegalan lubbuun jiraannee firii bilisummaa sanii fayyadamna jedhanii
miti. Akkuma Waaqoo Guutuu jedhe danda’an hiddaan buqqisuuf dadhaban
ilmaan itti guddisuuf murteessanii itti seenan. Hedduun isaanii akka
wareegamaniifi jijjirama hawwan san ijaan arguu hin dandeenye inuma beeku
ture. Garuummoo isaan aarsaa ta’anis hawwiin isaanii ilmaan isaan itti
guddisaniin milkaayuu danda’eera.
Aarsaan boqonnaa qabsoo tokkooffaaf kafalamu kan boqonnaa lammaaffaatiif
karaa saaqe. Kan lammaffaa kan sadaffaaf haala mijeesse. Kan sadaffaa ammoo
4ffaaf haala mijeessee aangoo harka alagaatii baasise. Kan afaraffaa ammoo kan
shanaffaaf karaa saaquun aangon harka abbaa-irrootaatii baate harka ummataa
akka galtu gochuuf akka dandeessutti qabsaa’uun barbaachisaadha. Jechuunis
dhaloonni kun aangoo harka galte akka harkaa hin baaneefi ummata hin miinetti
fayyadamuun dabalataan sirna dimokraasitti biyya ceesisuun ummanni Oromoofi
saboonni biyyattii cufti roorroo sirna abbaa irreefi loogii jalaa bahee mootummaa
ofii filateen akka of bulchu dandeessisuun dirqama boqonnaa 5ffaa kana jalatti
qabsaa’onni bahuu qabaniidha.
Akkuma gubbatti jenne boqonnaaleen qabsoo walirra aanu (overlap). Jechuunis
boqonnaa tokkorraa kan itti aanutti ce’amus, kan duraa sun hin dhaabbatu, ittuma
fufa. Boqonnaaleen walitti aanaan walirratti hirkataafi wolgabbisaa deemu
(Interdependent and feed into each other). Boqonnaa 4ffaa keessa jirru kan aangoo
qabachuu, cimsachuu, dhugeeffachuufi tikafachuu ittuma fufa. Hojiin boqonnaa
4ffaa milkaa’inaan hojjatamuun boqonnaa shanaffaaf karaa saaqa. Gufachuun
ammoo duubatti harkisa daranuu ammoo ni laamshessa. Nus kanatu nu mudate.
Gatantarriifi dogongorri boqonnaa 4ffaa keessatti raaw’atame kan 5ffaa tursiisee
jira. Ta’us amma gara boqonnaa shanaffaa ce’uun akeeka boqonnaa 4ffaa san
bakkaan gahuuf fayyada. Kana jechuun biyya gara dimokraasitti ceesisuuf
carraaquun aangoo cimsachuu, dhugeeffachuufi tikfachuuf ni fayyada. Aangoon
cimtee, dhugeeffamtee tiikfamte ammoo sirna dimokraasii waaraa (sustainable
democracy) uumuuf faaydaa qaba. Yeroo cehuumsa boqonnaa afurii gara 5ffaa
godhamu kana keessatti hojiilee waliif tumsaniifi wal gabbisan hojjachuu feesisa.
Jechuunis dogongoroota boqonnaa 4ffaa keessatti raaw’ataman furaa, kan 5ffaaf
hojjatamaniif bu’ura kaayaa deemna. Hojiilee hojjatamuu qaban ijoofi muraasni
armaan gaditti ilaalla.
6.1. Nagaa Buusuu
Akkuma olitti laalle qabsoon Oromoo aangoo harka ormaatii baaftee murna ofii
harka erga seensiftee booda, adeemsa aangoo cimsachuu keessatti walwaraansa
keessoofi alaa keessa seentee jirti. Waggoota afran dabran kana humnoonni
siyaasaa Oromo lola bifa lamaa keessa turan. Keessoodhan kan Oromiyaa
keessatti ofii wal waraanaan yoo ta’u, alaan ammoo murnoota Tigraayifi dabree
dabrees kan Amaaraa waliin lola taasifamaa tureedha. Lolli kunniin utubaalee
aangoo miidhuun murni aangoo qabu akka hin cimsanne godhe. Baasiin lolaaf
bahuufi qabeenyi manca’u utubaa diinaggee laaffise.
Walwaraansi Oromiyaa keessaa bu’uura hawaasummaa (social base) addaan
baqaqsee laaffise. Lolli alaa (external) ammoo hariiroo sabootaa hammeesse.
Dhumaatiifi yakkoonani lola keessatti godhaman kufatii diplomaasii fidan. Kun
hundi walitti dabalamee aangoo cimsachuun akka hin danda’ame taasise.
Kanaafuu aangoo cimsachuufis ta’e gara dimokraasitti ce’uuf lolli dhaabbachuufi
nagaa waaraa buusuun barbaachisaadha. Lolli itti fufuun rakkooleen gubbatti
eeraman daran hammachaa deemuun kufaatii warra aangorra jiruu qofa osoo hin
taane diigamuu ummataafi biyyaa dhaqqabsiisuu danda’a.
Nagaan jiraachuun dhumaatii ummataafi barbadaa’uu qabeenyaa hanqisuu qofa
osoo hin taane fayyaa siyaasa biyya tokkoof murteessaadha. Wantoota (factors)
cehuumsa gara dimokraasii danqan keessaa tokko walwaraansi jiraachuudha.
Biyya lolli keessatti adeemsifamu keessa siyaasaa waraanaatu (securitized
politics) uumama. Kun ammoo murnoota angoo qabatanii sirna abbaa irree
uumuu fedhaniif dirree siyaasaa dhiphisuuf sababa ta’aaf. Keessattuu tapha
siyaasaa keessatti ni caalamna jedhanii warri yaadan tooftaa siyaasa waraanaa
biyyatti fiduu fayyadamu. Dirreen siyaasaa dhiphachuun mariileefi hojii gara
dimokraasitti ceesisu hojjachuuf rakkisaa ta’a. Kanaafuu lola dhaabuun tasgabbii
buusuun warra taaytaa harkaa qabuuf aangoo cimsachuuf, ummataaf ammoo
kasaaraa lola waliin dhufu hanqisanii gara dimokraasii cehuuf
murteessaadha. Kanarraa ka’uun hojiin nagaa buusuu xiyyeeffannoo sadarkaa
duraa argachuun hojjatamuu qaba.
Akka Oromootti nagaa keessaafi alaas buusuu irratti fuulleffachuu qabna. Nagaa
keessoo buusuf bakka irraa eegalamu humnoonni qawween walwaraanaa jiran,
gara marii araaraatti akka dhufan gama maraa dhiibbaafi tumsa gochuudha.
Murni aangoo harka qabu aadaa ‘kophaan nyaadhaa’ warra isa dura aangorra
turanirraa dhaaleen balaa dhaqqabe hubachuun aangoofi itti gaafatamummaa
hiruudhaaf of qopheessuu qaba. Gama kaaninis humnoonni qabsoo hidhannoo
keessa jiran qawwee kaasuuf sababa amansiisaa gahaa qabaatanis lolli itti fufuun
saba kanaaf kasaaraa hamaa akka fidu beekuun nagaaf of qopheessuu qabu.
Gareeleen dirree waraanaatti walwaraanaa jiran waliigaltee lola dhaabuu irra erga
gahanii booda dhaabbileen siyaasaa hafaniifi hayyoonni biyyaa hirmaachuun
waliigaltee siyaasaa (political settlement) cimaa gama hunda fayyaduufi
amansiisu irra gahamuu barbaachisa.
Humnoota Oromoo jiddutti nagaya buusuun lola humnoota saboota biraa waliin
godhamus dhaabsisuuf fayyada. Humni Oromoo itituun warreen biraa waliin
cimina (position of strength) irra dhaabbatanii haasayuuf fayyada. Akkasumas
sirna hawaasa bu’uuraa isaa waliin walhubannaa qabuutu jira jechuun kanneen
humnaan dhiibuu malan sodaaachisuun lola hambisa (deterrent effect).
Walwaraansi gareelee saboota biraa waliin godhamus akka dhaabbatu hojjachuun
dirqama. Lolli Kaabaa bifa faayidaa gaarii qabuun goolabamaa jira. Walitti
gaarreffannaan Amaara waliin godhamaa jirus tooftaafi bilchinaan too’atamuu
qaba. Hariiroo biyyoota ollaa waliin qabnus sirreeffachuun haala waldhibdee
keessoo keenyaa keessa akka hin gallee taasisuun barbaachisaadha (hariiroo
saboota ollaafi biyyoota ollaa waliin qabnu irratti gara boodaatti itti deebina).
Walumaagalatti hojiin guddaan yeroo ammaatti Oromoon irratti fuulleffatuu
qabu nagaya buusuudha. Nagaa buusun aangoo cimsachuufis ta’ee gara
dimokraasitti ceenee gaafilee ummata keenyaa guututti deebisuuf
murteessaadha.
6.2. Daneessummaa Keessoo Taliguu (Managing Internal Diversity)
Oromoon saba baay’ina ummataan guddaafi lafa bal’aarra qubatee jiruudha.
Dabalataanis gosoota heddutti qoqqoodamee kan jiruufi amantiilee garagaraas
hordofa. Kana jechuun Oromoo saba daneessummaa keessoo bifa garagaraa
qabuudha. Saba akkanaa dammaqsanii, eenyummaa waloo isaa deebisanii jaaranii
humneessanii cunqursaa alagaa jalaa baasuun hojii hedduu ulfaataati. Qabsoon
Oromoo garuu itti milkooftee jirti. Milkaayinni kun rakkinoota (challenges)
danummaan qabu kana irra aanuun as gayame.
Gaafuma qabsoon reefu dhalatturraa danummaan madda murnaa ta’uun qabsoof
rakkoo uumaa turte. Yeroodhaa gara yerootti qoqqodama jaarmayaafi
hooggansaa dhalchuun qabsoon saffisa barbaadameen akka hin deemneef
sakaalaa turte. Rakkooleen qaawwaa danummaa fayyadamanii dhalatan qabsoo
Oromoo keessatti naannummaa ykn gandummaa jedhamanii beekaman kun
madda lama qabu. Kan uumamaafi nam-tolchee. Kan uumamaa sabni kun
uumamumaan gosaafi goda qaba. Gosa hedduu irraa ijraame. Goda/ qubsuma
baddaafi gammoojii, raareefi gaaraa irra qubata.
Kan nam-tolchee ammoo qoqqodama humni gita bittaa alagaafi jaarmayaaleen
siyaasaa kalaqaniidha. Babal’ina ummataafi sosochii (population growth and
movement) godhaa tureen sirni Gadaa laaffataa yeroo dhufetti alagaan cabsame.
Alagaan sun ammoo sabni kun tokko ta’ee kaanaan sirna cunqursaa akka ofirraa
buqqisuu waan beekuuf sabicha qubsuma lafaan qoodee saboota biroon walitti
hidhe. Kun Oromoon caasaa bulchinsa waloo qabaatee hojii waloo (collective
action) irratti akka hin bobbaane dhoorguuf ture.
Sababa kanaan namni eenyummaa waloo sabummaarratti hundaa’een osoo hin
taane godina alagaan uumeen akka of beekuufi of waame (self-identification)
godhe. Qabsoon Oromoo akkuma eegalteen rakkoolee kanarra aanuuf hojii
guddaatu hojjatame. Keessattuu Waldaya Maccaa Tuulama keessatti gosaafi
qubsuma lafaa uumamaan jirtu dabalatee qqoqqoodama amantiifi godinaa irra
aanun tokkummaa Oromoo deebisanii jaaruun akeeka guddaa ture. Yeroo
gabaabaa keessattis itti milkaayamaa dhufe.
Qabsoon Oromoo hogganoonni mul’ata qaban hedduu baroota 1970mootafi
1980moota gara jalqabaa wareegamaan dhabuun jaarmayoonni qabsoo Oromoo
madda gandummaafi naannummaa ta’aa akka dhufan godhe. Hoggansi
mul’ataafi dandeettii qabu dhumuun itti gaafatamummaan gara warra mulataafi
dandeettiin hanqattuu harka akka buutu godhe. Hogganaan mul’ataafi dandeettii
qabu tokko bu’aa buusa. Hoggansi bu’aa buusuu danda’u tokko (effective leader)
bu’aa saniif deeggarama, jaalatama. Bu’aa san daran guddisuuf ammoo namoota
dandeettii qaban ofitti harkisa (merit-based recruitment and promotion).
Hoggansi bu’aa argamsiisuu dadhabe ammoo ni qeeqama, aangoo isaattis itt
gamama. Aangoo san tiiksfachuufi dadhabbii ofiis dhokfachuuf namoota
dandeetti qaban osoo hin taane amanamoo ofitti qabuu filata (loyalty over merit).
Hawaasa durumaanuu qanqummaa uumamaafi qoqqodama alagaatiif saaxilee
jiru keessatti amanamummaan firummaafi walitti dhiheenya qumsuma lafaatiin
dhufti. Hoggansi bu’aa buusuu dadhabe kenatti fayyadamuun namoota
dandeettii qaban osoo hin taane kan amanaman gosaafi lafaan itti dhiyaatanii of
marsa. Kun murnummaa uumee jaarmaya daran laaffisa. Haala kanaan
dhumaatiin hoggansa mulataafi dandeettii qabuu danummaan Oromoo
murnummaaf hojiirra akka ooltu kaaraa saaqe. Murnummaan danummaa irratti
hundaaye kun qabsoo miidhuu qofa osoo hin taane illaa (dhukkuba) ammas
siyaasa Oromootti balaa taate dhalche.
Rakkoon danummaa irraa dhufu kun bara qabsoo caalaa erga aangotti dhufamee
irra hammachuu mala. Sababnis bara qabsoo murnoonni kan uumaman
garaagarummaa adeemsaafi tarsiimoo qabsoo irratti hooggansa jiddutti
dhalaturraayi. Diinni waloo alaa (external common enemy) jiraachuun baqaqa
bara qabsoo uumamu irra aanuuf fayyada ture. Erga aangoon harka alagaatii
baatee murna Oromoo harka galtee garuu diinni waloo alaa hin jiru. Daran
ammoo aangoo biyyaa (state power) qabachuun leeccalloofi humna biroos
dhuunfachuu waan ta’eef qoqqoodamni murnaa wal miidhuuf karaa saaqa.
Namni ykn murni aangoo qabate warreen isa mormaniifi deeggartoota isaanii
gara qabeenyaafi dhibbaa biroon miidhuuf humna qaba.
Saba danummaa keessoo qabu keessatti ammoo walmiidhuuun tun bifa naannoofi
amantii horachaa deemti. Haalli taaytaatti dhimma bahanii gareen walfayyaduufi
wal miidhuu kun ammoo sabummaa aarsaa guddaan ijaaramee aangoof geessise
san bu’ura diiguu jechuudha. Aangoon rakkoo daneessummaa daran akka
hammeessitu muuxannoo waggoota shanan darbaniitin agarree jira. Akkaata
murni aangoo qabate of tiksuuf loogii godhaa tureen silaa balaa kanarra hamaatu
dhalachuu mala ture. Garuu ammoo hojiin Oromummaa jaaruuf waggoota
shantamaa oliif dalagame cimaa ta’urraa kan ka’e tokkummaan sabichaa hanga
ammaatti dandamachuu danda’e.
Kanaafuu bara aangoo harkaa qaban keessatti dhimma daneessummaa of
eeggannoo guddaan qabuun dirqama. Rakkoo daneessummaan fiduu malu
hanqisuuf falli jiru ganamumarraa kaasuun qoodamni aangoofi leeccalloo
qaamota hawaasa mara bifa haqa qabeessa ta’een (fair and equitable distribution
of power and resources) akka jiraatu gochuudha. Kana milkeessuuf ammoo
hooggansi Oromiyaafi jaarmayoota Oromoo daneessummaa sabichaa akka
calaqqisutti tolfamuu qaba. Kanarratti murni aangoo gubbaa jirus ta’ee
mormitoonni of eeggannoo fi hubannoo cimaan socho’uu qabu.
Karaan biraa daneessummaa itti taligan walitti makama qaamolee hawaasaa
(social integration) jajjabeessuudha. Kunis dargaggeeyyiin daangaa gosaa,
amantiifi godinaa cehuun akka walfuudhan jajjabeessuu dabalatee ramaddiin
barattoota yunivartiileefi hojjattota mootummmaa yeroo geggeeffamu waljala
dabrsuun gaariidha. Hojii aadaafi afaan waalteessuu jajjabeessuun gaarii ta’ee,
duudhaafi loqodni waloo omishamu kan naannawni tokko olaantummaa itti qabu
osoo hin taane kan hunda hammate akka ta’utti hojjachuun barbaachisaadha.
Tokkummaafi walitti makama hawaasaa gaarii kan fidu wal-liqimsuu
(assimilation) osoo hin taane walsimsiisuu (integration) waan ta’eef
Orumummaan calaqqee gosaafi goda ishii maraa akka taatutti deemuu feesisa.
Daneessummaan dhugaa (fact) hawaasni kamuu waliin uumame ta’uu beekne
haqa kutaa hawaasa hundaa eeguun barbaachisaa ta’uun akkuma jirutti ta’ee,
tarkaanfilee daran ummata adda facaasan irraa of eeguunis gaariidha.
Fakkeenyaaf akkaataan caasaalee bulchiinsaa akka godinaafi aanaa itti
jaaramaniifi moggaafaman maqaa gosootaa ta’uun, falmii abbummaa kaasa.
Gosooonni hedduun walkeessa qubatanii waan jiraniif dhimmi abbummaa kun
ummata addaan fageessa. Haaluma kanaan moggaasa bulchiinsaa alagaan
Oromoo ittii qoqqodaa tures jijijjiiruun yaadannoo (legacy) san haquun daangaa
(barrier) bara san uumame hanga har’aa madda naannummaa ta’an hambisuuf
fayyada. Kanaafuu bulchiinsi godinaas ta’ee aanaa maqaa goso tokkoon
moggaasurra maqaa gaarreeniifi laggeeniin moggaasutu irra wayya.
6.3. Hariiroo Saboota Waliin Qabnu Tolchuu
Erga sirna mootummaa Itoophiyaa keessatti buluu eegalee Oromoon saboota ollaa
waliin hariiroo gosa lamaa qaba. Saboota Kaabaa waliin, sababa murnoonni isaan
keessaa bahan Oromoo cunqursaa turaniif, hariiroo waldura dhaabbannaa
qabaachaa ture. Madaafi gadootu jidduu keenya jira. Warra gama Kibbaafi Baha
biyyattii waliin cunqurfamaa waan tureef hariiroo waliif nahuufi waliif tumsuu
qaba. Madaa waloofi hawwii waloo qabna jechuudha.
Saboota Kaabaa waliin haala gadoofi goddaannisni kaleessaa itti fayyuu
danda’uufi gara fuulduraa nagaafi walkabajaan itti jiraannu irratti waliin dubbii
sirnaa geggeessuu feesisa. Keessattuu warra Amaaraa waliin seenaa kaleessaa
qofarratti osoo hin taane fuulduree biyya tanaa irrattis garaagarummaa guddaan
waan mul’atuuf, garaagarummaan kun gara walwaraansaatti akka hin geessifne
gamanumaan mariin karaa seeraafi dimokraatawaa ta’een furuuf hojjachuun
barbaachisaadha.
Amaaraafi Oromoon hubannaa seenaafi fuuldure wal falleessu qabaatus bal’inaan
wal keessa qubatee waan jiruuf walitti bu’iinsaaf saaxilamaadha. Qubsumni wal
keessaa kun ammoo rakkooleen jiran lolaan hiikamuu akka hin dandeenye xaxa.
Kanaafuu hamma fedhes nuffisiisaa ta’u Amaara waliin karaa nagayaan bifa ittiin
wal hubannee deemnu barbaadun dirqama.
Amaaraafi Oromoo jiddutti dhimmoota gurguddoo jaha ( 6) irratti
garaagarummaan akka jiru mariin hooggansi Oromoofi Amaaraa baroota 2019-
2020 gooneen adda baafnee turre. Kunis:
1. Akkaataa seenaan biyyattii itti hubatamu (politics of historical memory)
2. Dhimma Finfinnee
3. Dhimma daangaa naannolee lamaanii
4. Dhimma dhalattoota saboota lamaanii naannawa lamaan keessa jiraatanii
5. Heera mootummaa
6. Dhimma Afaanii
Dhimmoonni kun gara walwaraansaatti akka hin geessine, gama tokkoon cimina
keessoo keenyaa jabeessaa (as deterrence tactic) gama biraan ammoo mariin
sirnaawaa hoggansa isaanii waliin gochuun barbaachisaa ta’a. Humnoonni
siyaasaa Amaaraa himata Itoophiyaa dur fayyadamaa turan dhiisuun gara
sabboonummaa Amaaraa ce’aa waan jiraniif, cehuumsi akkasii ammoo danfa
(turmoil) kan qabu waan ta’eef, gara lolatti akka hin seenamne gara Oromootin
bilchina guddaa, tooftaafi tarsimoo cimaa gaafata.
Sabboonummaan bifa lamaan finiinuu mala. Tokko gareen cunqurfame tokko
miidhamaroorroo saniin xiiqiifi aarii keessa seenee yoo socho’eedha. Kan
lammataa ammoo gareen dura ol’aantummaa qabaachaa ture (dominant group)
ol’aantummaa san dhabuun yeroo dallanuudha. Garaagarummaan jara lamaanii
akkana. Kan duraa fuuldurrri kiyya ifaadha jechuun abdiin qabsaaya (optimism
as driving incentive). Hammamuu roorroon hammaattee bilisummaan fagaattu,
guyyarraa gara guyyaatti bilisummaa hawwe sanittin dhaqa jechuun abdiin
socho’a.
Sabboonummaan bifa lammataa ammoo guyyarraa gara guyyaatti
ol’aantummaan gama siyaasaa, hawaasummaafi diinaggee jalaa hir’ataa waan
deemtuuf miiraa gaabbii, aariifi abdi-kutannaan (desperation and frustration as
incentive) socho’a. Gama biraatin sabboonummaan garee cunqurfamee turee
miira abdii bor aduun naaf baati jedhuun yoo oofamu kan warra ol’aantummaarra
turee dhabuuf deemuu ykn dhabee ammoo miira aduun natti dhihuuf deemti
jedhuun abdi-kutannaan finiinfama.
Haaluma kanaan Amaarri sababa loogii biyyi itti ijaarmateen kan ka’e caasaa
birokraasii federaalaafi diinaggee keessatti ol’aantummaa qaba. Ol’aantummaan
kun garuu, adaduma saboonni biroo dammaqaafi sirni walqixummaa dhufaa
deemu hir’ataa deemaa jira. Sabbonummaan miira ol’aantummaa dhabuu (status
loss) irraa dhufuu hedduu lola kaasuun beekama. Sabboonummaan warra
Sarbiyaa fakkeenya kanaati. Yeroo ammaa biyya Ameerikaafi Awuroppaa kan
raasaa jiru sabboonummaan warra adii baqataan sanyii biraa ta’e ol’aantummaa
keenya fudhataa jira kan jedhuun danfaa jirus sabboonummama bifa kanaati.
Diyaagraamii armaan olitti ilaalee kan himata siyaasaa durii, har’aafi boru san
fudhannee himata siyaasa Amaaraafi Oromoo akka itti faallessu laaluun
gaariidha.
Figure	7:	Garaagarummaa	himata	seenaa	Amaaraafi	Oromoo
Himatni siyaasa Amaaraa sirni hanga gaafa Haylasillaasee aangorraa bu’etti
(1974) akka bara sadoofi qananiitti (glorious past) dhiheessa. Ergasii kaasee hanga
ammaatti bara kufaatii kan rakkoofi gadadootti ilaala. Akka falaattis haallifi sirni
isaa bara 1974 duraatti akka deebi’u leellisu. Kanaafuu tarree ilaacha siyaasaa
(Ideological spectrum) armaan olitti laalle irratti sabbonummaan Amaaraa
reactionary nationalism ta’a jechuudha. Kufaatiin kun bara 1991 booda ni
hammaate jedhee himata. Ta’us murni aangorra ture saba bicuu keessaa waan
baheefi hidhata aadaas waan qabaniif takkaa aangorra hin turuu nuuf deebiti, ykn
ammoo haala nuuf mijaawutti sirraaya jedhanii abdatu turan.
Bara 2018 booda murni Oromoo aangoo qabate humna siyaasa Oromoo dheessee
kan Amaaraa firoomfatuun himata siyaasa Amaaraa madaqfachuun abdii itti
horee ture. Lolli Tigraay dhaabbatuun murni aangoo qabu hirkattummaa isaanirra
qabu hir’isuun gara jiddutti deebi’uu agarsiisaa dhufuun abdi-kutannaa
(desperation) isaanii hammeessaa dhufee jira. Waggoota as deeman keessatti
aariifi abdi-kutannaan kun daran hammaataa deemuu mala. Kanaafuu balaa
sabboonummaan bifa kanaa fiduu malu dursanii hubachuun tarsiimoo itti
too’atamu qopheessuun barbaachisaadha.
Tarsiimoon qophaahu kunis waan lama madaalchisuu qaba. Gama tokkoon
humnoonni siyaasaa Amaaraa ol’aantummaa kaleessaa deeffachuu akka hin
dandeenyeefi carraan akka hin jirre kan amansiisu yoo ta’u gama kaanin ammoo
sirna walqixummaa keessatti qooda isaanin malu akka argataniifi loogiin akka hin
miidhamne wabii kan kennuuf ta’uu qaba.
Gama Tigraay yoo dhufnu Oromoo waliin garaagarummaan himataa guddaan
hin jiru. Garaagarummaan dhimmoota lama irratti jira. Tokko baroota aangorra
turaniin miidhaa geessisaniin godaannisni hanga ammaa jiraachuu. Kan
lammataa fuulduree biyyattii irratti hawwiin ol’aantummaa baroota dabran
deeffachuuf calaqqisiifamaa tureedha. Dhimmoota kana dursiinee waan beeknuuf
bara qabsoo Qeerroo san waan sadi dhiheessineefi osoo lolli hamaan hin uumamin
aangoo akka gadi lakkisan gochuun danda’ame. Kunis tokko yakka gaafa
aangorra turtaniitif haaloo hin baanu. Lammaffaa qabeenya bara aangoo
kuufattan hin deebisiifnu kan jedhuudha. Kan sadaffaa ofiifis isin hin waraannu
warri biraas akka isin waraanan calllisnee hin laalludha kan jedhan ture.
Walligalteen kun hojitti hiikamuu dhabuunifi humni Tigree gamni tokko
ol’aantummaa dhabuu san guututti fudhachuu dadhabuun murna Oromoo
aangoo qabateefi humna Tigrootaa lolatti galche.
Lolli sun mariin (negotiated settlement) xumuramuun bifa haarayaan hariiroo
uumuuf carraa banee jira. Gamni lamaan waliif barbaachisaa akka ta’ee
hubatamaa dhufaa waan jiru fakkaata. Tigrootaaf yeroo ammaatti dhimmi
guddaan nageenya (security) dha. Murna Oromoo taaytaarra jiruuf ammoo
aangoodha. Tigroonni diinota isaan marsanii jiran irraa of baraaruuf tumsa
Oromoo akka isaan barbaachisu baratanii jiran. Murni Oromoos aangoo
cimsachuuf tumsi Tigrootaa ni fayyada. Yoo xinnaatee aangoo isaatiif akka hin
shakkisiifne wabii argachuu barbaada. Murni Oromoo Tigreef wabii nageenyaa
kenninaan, Tigreen ammoo murna Oromootiif wabii aangootti gamuu dhabuu
kenninaan tumsa walii ta’uuf carraan jira.
Ummatoota Kibbaafi Baha biyyattii jiran waliin Oromoon gadoo seenaa hin qabu.
Garaagarummaa himataa guddaas hin qabu. Walitti bu’iinsas yoo taate gosoota
daangaarra jirantu dabree dabree wal qoccola malee sadarkaa sabaatti wal
madeessuun hin jiru. Qabsoon Oromoon geggeessaa ture injifannoo yeroo
argamsiise mara saboonni kunis fayyadamaa turan. Gaafa Haylasillaaseen kufee
Darguun lafa qonnaan bulaaf deebisu Oromoo qofa osoo hin taane saboonni
cunqurfamoon biroos fayyadamoo ta’an. Qabsoon Oromoo sirna federaalizimii
yoo dhalchitus saboonni biroos mirga naannoo ofii uummachuufi afaan ofiin
fayyadamuu argatan. Gaafa murni Oromoo aangoo qabates, sabni Oromoo
miidhaan irraa dhaabbachuu baattus, saboonni biroo fayyadamoo turan.
Saboota akka Sidaamaaf gaafiin naannoo yeroo dheeraa deebi’uufi danda’e.
Naannoleen biroo ammoo walabummaan of bulchuu (autonomy) amma dura
turerra hedduu kan wayyaa ta’e argachuu danda’anii jiran.
Saboonni Kibbaafi Bahaa kun qabsoo Oromootirraa fayyadamaa ta’anis olola
farreen Oromoo irraa godhamuufi wantoota qabatamaan argan irraa Oromoo
sodaachuufi shakkuun ni jira. Shakkiin isaanii kunis bifa lama qaba. Tokko tarii
murni Oromoo aangoo qabate akkuma murnoota Amaaraafi Tigree isa duraa san
ol’aantummaa saba ofii ijaaruun nu cunqursaa laata kan jedhuudha. Kan
lammataa ammoo tokko ta’ee danda’ee biyyatti bulcha moo wal jeeqee nus
jeequmsa keessa nu galchaa laata kan jedhuudha. Shakkii duraa saniif murni
Oromoo abbaa irree ta’uu fedhuuyyuu saboota kana miidhuuf fedhii akka hin
qabne waggoota shanan kana arganii jiru. Gaafiin naannoo ofii ummachuu
saboota akka Sidaamaa humnaan ukkuumsuuf yaaliin godhameefi kan
Walaaytaafi Guraagee ammoo ukkaamfamuun garuu shakkicha cimsa.
Shakkii lammataatif furmaata barbaaduuf garuu hojii guddaa gaafata.
Walwaraansi Oromoo jidutti uumameefi jeequmsi waggoota shanan biyyattii
raasaa jiru olola shakkii ‘Oromoon biyya bulchuu hin danda’u’ jedhame
hafarfamaa ture san daran cimsa. Oromoon aangoo cimsatee, biyya
tasgabbeessuun shakkii saboota Kibbaafi Bahaa kana furuuf akkaan
murteessaadha. Oromoon aangoo qabate madda balaa (liability) moo tumsa cimaa
(Reliable ally) mirgaafi dantaa yeroo dheeraaf jalaa sarbame deeffachuuf gargaaru
kan jedhu gaafii hoggansiifi hayyoonni saboota kanaa yeroo ammaatti of
gaafachaa jiran ta’uu beekuun deebii amansiisaa dhiheessuun barbaachisaadha.
Deebiin kunis
Oromoon aangoo cimsachuu akka danda’u, Oromoo saboota biraa akka hin
cunqursinefi Biyyis gara jeequmsaafi diigamuu akka hin deemne qabatamaan
agarsiifnaan, saboonni kun tumsa cimaa nuuf ta’u. Kana mirkaneessuu
dadhabnee jeequmsi keessoofi alaa itti fufnaan garuu of baraaruuf jecha gara
faallaa keenyaa dhaabbachuus deemuu danda’u. Yaraa haadha qofatu jaalata!
Dhiheenya kana dhalataa saboota gama Kibbaa keessa tokko waliin osoo
haasofnuu gaafii cimtuu takka na gaafate. Gaafiin isaas “bara Amaarri aangorra
ture sirna mootummaa Itoophiyaa (state) jaarame. Bara Tigreen aangotti dhufte
ammoo sirna federaalizimiitin hamma tokko of bulchuu eegalle. Bara Oromoon
aangoo qabate hoo maal nuuf dabaltan lata?” kan jedhu ture. Anis waan inni
yaadee na gaafate barachuuf ‘mee bara aangoo Oromoo irraa maal eegdan?’
jedheen gaafadhe. Deebiin isaas gabaabaa ture. Dimokraasii kan jedhu. Sirrii
jedhe.
Hojiin ijaarsa biyyaa (state building) sadarkaalee gurguddaa sadi keessa dabra.
Kan duraa lolaafi tolaanis biyya san daangessuu (territorialization) dha.
Sadarkaan kun mootiin ykn gartuun tokko ummatoota naannaawa san jiran
humnaan cabsuun ykn ammoo waliigalteen daangaa of jalatti deebisuun
gabbarsiisuu, ol’aantummaa humnaa (monopoly of the means of violence)
uummachuufi biyyoota biroo biratti beekkamtii argachuudha. Bara Minilik kan
raaw’atame jechuu. Adeemsi daangessuu kun yeroo hedduu humnaan kan
geggeeffamuufi ummotoota daangaa biyyaa san keessatti dhuunfataman biraa
mormii kaasa. Mormiifi fincilli kun gara sadarkaa lammaffaatti ceesisa. Kunis
caasessuu (structuring/restructuring) dha.
Baroota 1970’moota irraa kaasee mormiin sabootaa cimaa deemuun sirni
Haylasillaasefi Darguu caasaalee bulchiinsaa garagraa jijjiiruun ummaticha
amansiisuu yaalan. Caasaaleen sunnin garuu gaafilee sabootaa waan quubsuu
didaniif bara sirna Wayyaanee sirni federaalizimiin sabummaa irratti hundaaye
jaarame. Caaseffama ummata biyyattii keessatti daangeffame wayyabaan
fudhatama argatee erga jaaramee booda sadarkaan itti aanu sirna aangoon
siyaasaa itti qoqqodamuufi daddabru tolchuudha (development of rule of the
political game).
Gara biraan yoo ibsamu sirna dimokraasii ijaaruu jechuudha. Itoophiyaan
sadarkaalee lamaan san xumuruun gara sadaffaa ce’aa yeroo jirtu kanattiidha
qabsoon Oromoo orma harkaa aangoo baaste harka murna ofii kan keesse. Kana
jechuun adeemsa biyya ijaaruu keessatti hojiin sirna dimokraatawaa hundeessuu
adda dureen dirqama hooggansa Oromooti jechuudha. Hin barbaanne malee,
Murnoonni amma dura aangorra turan biyyattii gara dimokraasii ceesisuuf carraa
qaban ture. Kanaaf ammoo sababa qabu. Dimokraasiin sirna aangoo warra
lakkoofsaan wayyaba ta’eef kennu waan ta’eef sodaatan. Oromoon garuu waan
sodaatuuf hin qabu.Kana yoo jennu Oromoon lakkoofsaan guddaa waan ta’eef
yeroo mara hogganaa filamu marti Oromoo ta’a jechuuf miti. Hogganaan saba
fedheerraahuu filamu, akka ummata paarlaamaa biyyatti keessaa sagalee (voting
block) guddaa qabuutti, imaammataafi tarsiimoo biyyattii irratti dhiibbaa guddaa
(Veto power) qabaata jechuudha. Sirna dimokraasii keessatti qooda aangoo isaan
malu qabatee mirgaafi dantaa saboota biroos kabajee kabachiisuu danda’a.
Kanaafuu, saboonni Kibbaafi Baha biyyattii hooggansa Oromoo irraa sirna
dimokraasii eegu. Sirna dimokraasii kan mirga waloofi dhuunfaa eegsisu. Kan
mirga ofiin of bulchuu sabootaa kabaju. Kan saboonni hundi qooda isaaniin malu
sadarkaa federaalaa irraa argatan. Sirna dimokraasii san ijaaruuf ammoo dursa
Oromoon keessoo ofii tasgabbeessee biyyas akka tasgabbeessu barbaadu.
Saboonni kun nu waliin cunqurfamuu qofa osoo hin taane hidhata
hawaasummaafi diinagdee guddaa qabu. Hojiin diinagdeefi hawaasummaa
keessatti fayyadamoo akka ta’an hojjachuu feesisa. Godinaaleefi aanaalee
Oromiyaa saboota kanaan waldangeessan keessatti hojiin misoomaa hojjatamu
daangaa ce’uun fayyadamoo akka isaan taasisu gochuu feesisa. Aangoofi taaytaa
mootummaa federaalaa keessatti bakka bu’ummaa isaaniin malu akka argataniif
Oromootu dhiibbaa godhuufi qaba. Akkasumas saboota kana jiddutti tasgabbiifi
waliif tumsuun akka jiraatu gargaaruun gaariidha. Ummatoonni kun
humnaayuun Oromoo humneessuu akka ta’e beekuun hojjachuun
barbaahisaadha.
Waliigalatti saboota Kaabaas ta’e kanneen Kibbaaf Baha biyyattii jiran waliin
biyya nagaa, tasgabbiifi saffissaan misoomtu qabaachuuf dirqamni guddaan
hoggansa Oromoorra jira. Hanga har’aatti hariiroon mootummaa jiddugalaafi
saboota jidduu jiru kan saamichaa, roorroofi moggeessuu (marginalization) ture.
Kana jijjiiruun hariiroo saboonni qe’ee ofii irratti abbummaan isaanii mirkanaaye
kan sadarkaa jiddu galeessatti aangoofi qabeenya isaanin gitu hirmaatan uumuf
hariiroo haaraa (new social contract) tolfachuu feesisa.
Dhumarratti himatni sirna bara 2018 booda dhufeen ‘mootummaa Oromoo’
jedhus sirraayuu qaba. Himata mootummaa Oromoo jedhu kana murni angora
jiru Oromoo ittiin hawwatuuf, warren biro ammo saboota biraa biratti jibbisiisuuf
fayyadamu. Sadarkaa Oromiyaatti mootummaa Oromoo ummataan filame
dhaabbachuun fedhii saba kanaati. Garuu ammo sadarkaa biyyaattii ‘mootummaa
Oromoo’ saboota hundarratti fe’uun kaayyoo qabsoo Oromoo ta’ee hin beeku.
Hawwiin Oromoo sadarkaa federaalaattii mootummaa ummatoota Itoophiyaa
ijaaruudha. Kanaafuu mootummaa federaalaa jechaafi gochaan, qabiyyeefi
imaammataan, hirmaannaa aangoofi leeccallootiin sabaafi sablammoota biyyattii
bifa mul’ataa taäeen calaqqisiisuu jaaruun maqaa kana ofirraa faccisuun
barbaachisaadha.
6.4. Hariiroo Alaa (Foreign Relations) Cimsuu
Wantoota yeroo lola Tigraay agarre keessaa tokko murni Oromoo aangorra jiru
guutumatti kara diplomaasiitiin caalamuu isaati. Laafinni Oromoon gama
diplomaasiin qabu kun durirraa kan eegaleedha. Minilik humna Oromoo lolaan
cabsee dhuunfachuu kan danda’eef hariiroo biyyoota alaa waliin qabutti
fayyadamuun meeshaa waraanaa ammayyaa argachuu isaatiini. Erga qabsoon
eegales tumsa alaa argachuuf carraaqqiin godhame hedduu kan milkaaye hin
turre.
Hariiroon amantii gareeleen Kaabaa warra Lixaa waliin qaban hariiroo
diplomaasiin qunnamtii dursaafi ol’aantummaa akka argatan carraa (advantage)
kenneef. Ol’aantummaa diplomaasiin ganamaan goonfatan kana bara aangoo irra
jiran hariiroo hawaasummaafi diinaggee cimaa warra Lixaa wajjiin jaarachuun
akkasumas gaanfa Afrikaatti fira jabaa jaraa (warra lixaa) of fakkeessuun daran
jabeeffachuu danda’an. Ol’aantummaa aangoofi diinaggeen qabaniin ilmaan
isaanii barsiifachuun akkasumas hariiroo (network) namoota Lixaa waliin
qabaniin fayyadamuun ogeeyyota heddu jaarmayaalee addunyaa (international
organizations) keessa galfachuu waan danda’aniif olaantummaan diplomaasii
isaanii daran akka guddatu godhan.
Aangoo biyyaa qabachuun hariiroo diplomasiin ol’aantummaa argachuuf ni
fayyada. Garuu ammoo sababa gareeleen kaabaa jaarraa tokko oliif ol’aantummaa
qabaachaa turaniif, murni Oromoo aangoo qabate mootummaas dhuunfatee
diplomaasiin caalamuu danda’e. Hayyotaafi Oromoota biyya alaa jiraatan waliin
waldhabuun ammoo tumsa hamma tokko argachuu danda’us dhabsiisee
kophaatti hambise.
Qabsoon Oromoo gara diplomaasiin wanti milkaayuu dadhabdeef sababa
gurguddaa sadi ture. Tokko warri Oromoo hariiroo hawaasummaa cimaa ta’e
lammiileefi dhaabbilee biyyoota alaa waliin qabaachuu dhabuu isaati. Kan
lammataa aangoofi diinaggee biyya isaa irratti abbaa waan hin turreef dantaa
biyyoota alaa eegsisuu hin dandeenye. Waan nutti haajamaniif hedduu hin turre
jechuudha. Kan sadaffaa ammoo qabsoon isaa akka madda jeequmsaafi badii
naannawa kanaatti dhiheeffamuun, farra dantaa warra alaa ta’ee laalamaa turuu
isaati. Akkaataan gaafiin Oromoo itti dhiheeffamaa (frame) tures shakkii kana kan
jabeessu ture.
Aangoo harkatti galfachuun dantaa biyyoota alaa guutufis ta’ee miidhuuf carraa
waan kennuuf cimina diploomaasiif faayidaa guddaa qaba. Maarree murni
Oromoo erga gara aangotti dhufee hoo maaf gama diplomaasiin caalame?
Tokkoffaan ol’aantummaan dursee ture (embedded and pre-existing comparative
advantage) irra aanuuf yeroo fudhata. Kan lammataa ammoo mootummaan
haarayni ganamumaan hundee (base) isaa waliin lola keessa seenuun fi warreen
biroon lolli itti banamuun laafee akka mul’atuufi aangorra turuu danda’uun isaa
mamii keessa seenuun dantaa warra alaa kabachiisuun humna akka hin qabnetti
muldhachuu isaati. Kan sadaffaa ammoo murni aangoo qabate diplomaasiif
xiyyeeffannaa xiqqaa kennuu isaati. Ministeerri haajaa alaa akka waggoota shanan
as aananii laaffatee hin beeku.
Jalqaba barruu kanaatti akkuma xuqne diplomaasiin utubaa aangoo keessaa
tokko. Utubaa kana takkaa dursanii qabatanii aangotti bahuu ykn kanuma jiru
dhuunfatanii faayidaa ofiif oolchuun akka danda’amutti jijjiruu barbaachisa.
Murni aangotti bahe kana gochuu hin dandeenye. Waliigalatti humni siyaasaa
Oromoo aangoo qabates hanga ammaatti gama diplomaasiin milkaayuu hin
dandeenye; akkuma caalametti jira. Diplomaasiin caalamuu keenya kana
beekuun sirreessuuf hojii guddaa nu gaafata. Tarsiimoon diploomasii itti
cimsannu qorannoo bal’aa geggeessuu, baasuufi hojitti bobba’uu barbaachisa.
Ammaaf garuu qabxiilee muraasa haa eerru. Bu’uurri hariiroo diplomaasii dantaa
biyyootaati (national interest).
Dantaaleen kun kan diinaggee ykn nageenyaa (security) ta’uu malu. Hariiroo
biyya ta’e wahii waliin godhachuuf yeroo yaadnu wanti dura lafa kaayamuu qabu
biyyi sun biyya keenya ykn naannawa sanirraa dantaa akkamii qabdi kan jedhu
adda baafatanii beekuudha. Akkasumas nuti hoo biyya sanirraa faayidaa akkamii
barbaanna kan jedhu adda baasudha. Hunda caalaa ammoo dantaa biyyoota
firoomfachuu barbaannuu guutuufi keenyas akka nuuf guutan gochuuf,
akkasumas kan warra nu miidhuu barbaaduu ofirraa faccisuuf sirna mootummaa
tasgabbii qabuu ijaarrachuun murteessadha. Bu’uruma kanaan biyyoota
naannawa keenyatti dantaa qaban waliin hariiroo diplomaasii cimsuuf wantoota
hubachuu qabnu irraa muraasa armaan gaditti yaa tuqnu.
6.4.1. Hariiroo biyyoota ollaa waliin
Waa’een diploomasii yeroo ka’e yeroo hedduu xiyyeeffannaan biyyoota humna
guddaa qaban (superpowers) keessattuu kan warra Lixaaf kennama. Imbaasiin
gurguddaan humna namaafi leeccalloon wayyaan biyyota sanitti
argama. Biyyoota ollaa dhihoo jiraniif (Afrikaa Bahaafi biyyoota Arabaa)
Imbaasilee bututaa humna namaafi leeccalloon hedduu xiqqaatu ramadamaaf.
Hubannaan nuti diplomaasiif qabnu kun sirraayuu qaba.
Hariiroon diplomaasii sadarkaa dantaa diinaggeefi nageenyaa biyya tokko waliin
qabnu irratti kan hundaayu erga ta’ee maqaa biyyootaa laaluun osoo hin taane
hidhata diinaggeefi nageenyaa ammaafi gara fulduraaf qabnu/ qabaachuu mallu
xinxaaluu irratti hundaayuu qaba. Kanarraa kaanee nageenya keessoo keenyaatiif
biyyoonni ollaa hunda caalaa dhiibbaa guddaa qabu.
Lola Itoophiyaa keessatti godhamaa turan keessatti biyyoonni ollaa hirmaannaa
godhaa turan. Kanaafuu hidhata diploomasii cimaa biyyoota ollaa waliin
qabaachuun nageenya keessoof murteessaadha. Gama diinaggeetin yoo
fudhanne daldalli keenya hammam warra ollaa waliin akka hidhata qabu yeroo
hedduu hin hubatamu. Fakkeenyaaf Somaaliyaa, Sa’ud Arabiyaa (KSA) fi Yuniitid
Arab Imereetes (UAE) biyyoota Itoophiyaan daldala waliin qabdu keessaa
sadarkaa shanan duraa keessatti argamu. Ciminni Imbaasilee nuti biyyoota kana
keessaa qabnuu hammami? Baay’ee laafaadha.
Hariiroo daldalaa kana biyyoota kanaaf olloota birootti babal’isuuf carraa
guddaatu jira. Damee qonnaa keenya babal’isuun, saba dhiheenya lafaatiin,
oomishni keenya gabaa biyyoota jidduu galeessaa bahaa keessatti laayyotti
ol’aantummaa argachuuf dandeessisa. Humna namaa (labor force) guddaa waan
qabnuuf maallaqni biyyoota Arabaa jiru Industiriifi warshaalee babal’suuf
hedduu gargaara. Industirii babal’ifne jechuun ammoo oomisha keenya biyyoota
Afrikaa ollaa keenya akka Keeniyaafi Suudaan jiran biraatti gatiidhan daran
dorgomaa ta’uu danda’a.
Qulqullina leenjii humna namaa keenya dandeettii teeknikaafi afaanitiin yoo
cimsine fedhii humna namaa (labor demand) biyyoota Arabaaf dursa arganna.
Ammatti humna namaa gahuumsa (skills) gahaa hin qabneetu garas deemuun
hojii humnaatti (manual labor) bobba’ee galii hedduu xiqqaan hojjata. Waliigalatti
diinaggee keenya cimsuuf hariiroon diploomasii biyyoota ollaa waliin qabnu
cimsuun akkaan barbaachisa.
Biyyoota ollaa keenyaa keessaa sadi waliin hariiroo seenaafi hawaasummaa addaa
waan qabnuuf imaammanni keenyas san irratti hundaayuu qaba. Eritiriyaa waliin
sirni mootummoota Itoophiyaa hariiroo diinummaa qabaachaa ture. Qabsoo
Oromootif ammoo fira turan. Waggoota shanan dabran kana murna Oromoo
aangoo qabateen fira ta’an.
Nageenyiifi diinaggeen Eritiriyaafi Itoophiyaa walirratti hirkannaa
(interdependent) guddaa qaba. Kana hubachuun hariiroo diploomasii biyyoota
lamaaniifi tasgabbiifi guddina fiduu uummachuun barbaachisaadha. Ilaalchi
hanga ammaa jiru, ‘yoo tokko jeeqame malee kuun nagaa hin argatu’ jedhu
kasaaraa waloo qofa fide malee hin fayyadne. Hariiroon oowwaan waggoota
shanan kana Finfinneefi Asmaraa jidduu ture kan qondaalota irratti
hundaayeedha. Kanarra cehuun hariiroo ifaafi seeraa dhaabbilee biyyoota
lamaanii irratti hirkatutti ol guddisuu feesisa.
Waldhibdee Eritiriyaan Tigraay wajjin qabdus of eeggannoo guddaan
fooyyeessuun nageenya biyyoota lamaanii akka hin jeeqne gochuun
barbaachisaadha. Mootummoonni biyyoota lamaanii humnoonni gama lamaanii
ka’an balaa narraan gahu shakkii jedhu bifa amansiisaan furuu feesisa.
Fayyadama buufata doonii Asabiifi dhimmoota diinaggee biroo irrattis ifatti
haasayuun waliigaltee yeroo dheeraaf gama lachuu fayyadu irra gahuu qabna.
Hoggansi Oromoo hariiroo seenaafi waaytawaa hooggansa Eritiriyaa waliin qabu
fayyadamuun biyyoota lamaan jiddutti nagaan waraafii tumsi diinaggee cimaan
akka uumamu gochuuf carraa qaba.
Somaaliyaa waliin hawaasa daangaa dabree walkeessa (walitti makamee) jiraatu
qabna. Hamma Somaaliyaa biyyi Afrikaa hariiroo diinaggee waliin qabnu hin jiru.
Qabsoo Oromoofis fira yeroo dheeraati. Siyaasaa keessoo Itoophiyaattis
Somaalonni nuuf waahila tarsiimooti (strategic partner). Kanarraa ka’uun hariiroo
dipolomaasii qaamota siyaasaa Soomalee daangaa keessaafi alaa waliin qabnu
cimsuun faayidaa guddaa qaba. Hariiroon kun sadarkaa mootummaattis sadarka
hawaasattis cimuu qaba.
Yeroo dheeraaf mootummaanni Itoophiyaa akka farra Somaaliyaatti laalamaa
turan. Dubbiin tun dhugaas qabdi. Mootummoonni Itoophiyaa dabran murnoota
Soomaalee garagaraa tumsanii biyyatti unkuruu keessatti shoora guddaa
taphachaa turan. Waggoota shanan darbe kana haalli sun jijjiiramaa jira.
Atakaaroo keessoo humnoota Soomaalee jiru of eeggannoon qabuun, yaaliin sirna
mootummaa (state) Somaaliyaa deebi’ee akka jaaramuuf godhamaa jiru tumsuun
faayidaa guddaa nuuf qaba. Somaaliyaan tasgabboofte gama diinaggeefi
nageenyaafis nuuf gaariidha.
Keeniyaa waliinis hariiroo hawaasummaa qabna. Oromoofi Somaaleen gama
lachuu waan jiraataniif hidhata gaariidha. Hariiroon hawaasummaa kun
hubatamee biyyoota lamaan daran walitti harkisuuf hojjachuun barbaachisaadha.
Hidhanni hawaasummaa kun nageenya daangaa lamaaniif yaaddoo osoo hin
taane fala akka ta’utti hojjachuu qabna. Gama diinaggeetin hariiroon biyyoota
lamaanii laafaadha. Daldala biyyoota lamaanii daran guddisuuf carraa hedduutu
jira. Projektoota akka LAPSSET (Lamu Port-South Sudan-Ethiopia-Transport) akka
milkaayan godhuun hariiroo diinaggee daran cimsa. Al-ergiin (export) Kibba
Itoophiyaa heddu fageenya dheeraa deemee gara Jibuutiin ergama. Kun yeroofi
maallaqa qisaasuudha.
Gama Keeniyaan bahuun yeroofi baasii qusachuu qofa osoo hin taane ummata
daangaarraa yeroo heddu hoongeen miidhamu fayyada. Dabalataanis naannawa
daangaa lamaanitti bu’uraalee misoomaa waliin hojjachuufi gabaa babal’isuun
rakkoo hoongee kanaaf furmaata tokko. Keeniyaan jiddugala diplomaasiifi
daldala Afrikaa bahaa ta’aa waan jirtuuf hidhata diplmaasiifi diinaggee isaan
waliin qabnu cimsuuf hariiroo dhaabbileefi biyyoota biraa waliin qabnu daran
fooyyeessuufis ni tajaajila.
Dhimmi biyyoota Gaanfa Afrikaa kana walitti hidhuu (regional integration) yeroo
hedduu dubbatama. Yaada gaariidha. Biyyoonni kun daran walitti dhihaachuun
nageenyaafi misoomaafis barbaachisaadha. Garuu adeemsi walitti hidhuu kun
tartiiba (sequence) eeggatee dhawaataan deemuu baannaan biyyoota kana walitti
siqsuun hafee daran adda fageessuu mala. Sababnis seenaa weeraraafi
walwaraansa kaleessaatiin kan ka’e walshakkiin waan jiruufi. Kanaafuu walitti
hidhanni kun dursa diinaggee irraa ka’uu qaba. Nageenyi (security) itti aana.
Dhumarratti siyaasatti deemna.
Tartiiba kanarratti yeroo hedduu siyaasa dursuutu mul’ata. Yaaliin akkasii dafee
fashala. Sababnis hoggansi siyaasaa gamaa-gamanaa yaalii siyaasa biyyoota
lamaafi sanii olii walitti makuuf yaalamuun aangoon dhaba jedhee waan
sodaatuuf danqaa uuma. Sanirra diinagdeerraa eegaluun hoggansi siyaasaa
sodaan danqaa akka hin taane godha. Dabalataanis diinaggee biyyoota ollaa daran
walitti hidhuun qaamota hawaasaa gama lamaanuu fayyada waan ta’eef hidhatni
sun deeggarsa cimaa hawaasa keessatti horachaa deema. Hidhatni diinagdee
guddatuuf tasgabbiin barbaachisaa waan ta’eef qaamonni nageenyaa biyyoota
ollaa waliin dalaguuf dirqisiisa.
Adaduma qaamonni nageenyaa waliin hojjataa walbaraa deemaniin wal
amantaan hoggansa siyaasaa cimaa deema. Faayidaan namoonni dhuunfaafi
gareeleen hawaasaa diinaggerraa argatan, akkasumas walitti dhiheenyifi wal
amantaan qaamota nageenyaa tura keessa hooggansi siyaasaa walitti dhihaachaa
waliin hojjachuuf akka wal amanan dhiibbaa uuma. Walitti hidhata naannoo
(regional integration) milkaayan kanneen akka Gamtaa Awuroppaa yoo ilaalle
tartiiba diinaggee/ nageenya, siyaasaa walduraaa duban hojitti kan hiikaniidha.
Gamtaaleen akka ECOWAS (Afrikaa Lixaa) fi ASEAN (Eeshiyaa Kibba Lixaa)
haaluma kanaan dursa diinaggeef kennuun daandii milkaayinaarra jiran. Gaanfa
Afrikaattis hariiroo diinaggee cimsuufi nageenya waloo mirkaneessuuf dursa
kennuun siyaasaa waloo duubatti tursiisuun deemuu barbaachisa. Inumaatuu
gara jalqabaarratti hamma danda’ametti siyaasa keessoo irraa hedduu of
qusachuun gaariidha.
6.4.2. Hariiroo biyyoota Lixaa waliin
Warri Lixaa dantaan isaan Itoophiyaa irraa qaban kan nageenyaati. Dantaa gaanfa
Afrikaafi Galaana Diimaa irraa qabaniin walitti hidhata qaba. Itoophiyaan
naannawa kanatti dantaa nageenyaa isaanitiif akka tumsa taatu barbaadu.
Itoophiyaan dantaa kana guutuf ammoo, kan barbaadan, mootummaa cimaafi
sirna tasgabbaayaa ta’e qabuudha. Mootummoonni Itoophiyaa dantaa kana
guutaafi waan turaniif qabsoo Oromoo akka farraatti laalu turan. Dabalataanis
Oromoon aangoo yoo qabate sirna tasgabbaayaa uumuu hin danda’u olola jedhu
amanaa turan ykn ilaalcha san fakkaatu qaban ture.
Bara qabsoo Qeerroo sirni gaafas aangorra jiru tasgabbii deebisee uumuu akka hin
dandeenyeefi Oromoon akkaaf akka maleettuu aangotti dhufuun ifa ta’aa yoo
deemu ejjannoo jijjiirratanii nuuf tumsuu eegalan. Murni Oromoo aangotti ol bahe
ganamumaan tumsa cimaa warra Lixaa irraa argachaa ture. Garuu ammoo osoo
hin turin shakkii isaan Oromoorraa qaban san dhugoomsaa dhufe. Oromoon
waljidduuttiifi gareelee biraan walitti bu’uun biyyatti tasgabbii dhabsiisuun
tumsa amanamaa (reliable partner) ta’uu akka hin dandeenyetti fudhachuu
eegalan. Dhiibbaan yeroo lola Tigraay sun godhaa turan hamma tokko kanarraa
madda.
Warra Lixaa waliin tumsa diploomasii cimaa tolfachuun barbaachisaadha.
Hamma diinagdeen jabaatee hirkattummaa gargaarsaa jalaa baanutti tumsi isaanii
dirqiidha. Sirna dimokraasii ijaarufis beekkumsi mootummoota, dhaabbileefi
namoota Lixaa barbaachisaadha. Tumsa kana bifa itti fufiinsa qabuun argachuuf
hojiin guddaan biyya nagaafi tasgabbii qabdu, waraanafi damee tikaa cimaa
ijaaruun nu barbaachisa. Dabalataanis ogeeyyota heddu dhaabbilee biyyoota
Lixaafi jaarmayaalee addunyaa (international organizations) keessa galchuu
gaafata. Hawaasa biyya alaas gurmeessuun biyyoota keessa jiraatan keessatti hojii
diploomasii akka geggeessan godhuun ni fayyada. Kun ammoo waldiddaa
mooraa siyaasaa Oromootti nagaafi waliigaltee fiduu gaafata.
6.4.3. Hariiroo Chaaynaa waliin
Dhiibbaan (influence) Chaaynaan Afrikaa irratti qabdu baruma baraan guddataa
dhufuun warra Lixaa waliin waldorgommii cimaa keessa seentee jirti. Warri Lixaa
gargaarsaafi siyaasaan dhiibbaa uumuu yoo filatan, Chaaynaan gama daldalaafi
investimantiin deemti. Warri Lixaa siyaasaa biyyoota guddataa jiranii keessa
seenuun akka isaanii tolutti tolchuu yaalu. Chaaynaan garuu siyaasaa biyyootaa
keessaa hammas dantaa hin qabdu. Kan angoo qabate mara waliin hariiroo
daldalaafi invastimentiin qabattee dhiibbaa uumti. Garaagarummaa tarsiimoofi
imaammata warri Lixaafi Chaaynaa Afrikaa irratti qaban kana sirritti hubachuun
tarsiimoo gama lachurraa bu’aa buufatuu dandeessisu baafachuu qabna.
Chaaynaan mootummaa Wayyaanee waliin hariiroo cimaa qabaachaa turte. Sanii
as garuu sababa dhabiinsa tasgabbiitin hariiroon jiru laaffatee jira. Kana
fooyyeessuu barbaachisa. Keessattuu ijaarsa bu’uuraalee misoomaatiif hedduu nu
barbaachisu. Bu’uuraalee kanaaf yoo affeerru garuu rakkoolee biyyoonni Afrikaa
hedduu keessatti kufan irraa of eegu qabna. Chaaynaan liqii/liqaa yoo kennitu
siyaasaaan waan wal hin qabsiifneef (political conditionalities) biyyoota hedduu
ni hawwatti. Garuu ammoo liqaa kana dhala (interest) guddaa qabuun kenniti.
Liqaan kun humna biyyoonni kafaluu danda’anii ol deemuun bu’uuraalee biyyaa
gurguddaa dabarsanii akka kennan isaan dirqisiise. Haala kanaan biyyootni
hedduun bu’uuraalee misoomaa biyya isaanii gurguddoo chaaynaaf kennuuf
dirqaman. Kun ammoo walabummaa (sovereignty) biyyaas rakkoo keessa kan
galchuufi diinagdees kan quucarsu waan ta’eef liqaan gamasiin dhufu of
eeggannoo cimaan simatamuu qaba.
6.4.4. Hariiroo biyyoota ol’aantummaa naannoo Afrikaa Bahaatti
qabachuuf waldorgomaa jiranii
Yeroo dheeraaf siyaasni addunyaa biyyoota lamaa-sadi humna guddaa qabaniifi
waldorgomaniin (superpowers) raafama ture. Diplomaasiin qabsoon ummatootas
ta’e biyyoonni hiyyeeyyiin waldorgommii abbootii humnaa kana irratti hirkataa
ture. Ammas humnoonni gurguddoon sadan Ameerikaa, Raashiyaafi Chaaynaan
siyaasaa addunyaa irratti dhiibbaa guddaa qabu. Garuu ammoo baroota as aanan
biyyoonni saffisaa diinagdeen guddataniifi hawwii dhiibbaa ji’oopolitikaa
(geopolitics) guddaa qaban dhalachuun, bifa haarawaan adeemsa siyaasaa
naannolee garagaraa irratti gahee guddaa taphachuu eegalanii jiru.
Naannawa keenyaaf biyyootni akka Turkiyee, Emirates fi Qatar adeemsa
diinagdeefi siyaasaa keessatti shoora guddaa taphachuu eegalanii jiru. Biyyoonni
kun humna diinagdeefi waraanaa saffisaan jabeeffachaa jiranitti fayyadamuun
adeemsa siyaasaa keessoo biyyootaafi hariiroo biyyoota jidduu jiru akka isaanii
mijatutti karaa qabsiisuuf hedduu socho’aa jiru. Hawwii qabaniifi tatttaaffii
ol’aantummaa argachuuf godhan keessattis waldorgommii cimaa keessa seenanii
jiru. Waldorgommin kun biyya keenyaaf carraas balaas ta’uu danda’a.
Gaaga’ama waldorgommiin biyyoota akkanaa nurraan gahuu malu irra aanuf
waan lama gochuu qabna. Tokko ammas tasgabbii keessoo mirkaneessuudha.
Murnoota siyaasaa jiddutti walwaraansi jiraannaan biyyoonni kunniin gamaa
gamanaan deeggarsa kennuun lola hin dhaamnefi biyya unkuteessu keessa
galchu. Biyyoota akka Libiyaa, Siiriyaafi Yaman keessatti kanaatu mudate.
Akkasumas biyyonni kun hariiroon isaan qaban gama mootummaa qofaan akka
ta’u haala mijeessuufi karaa biraa jalaa cufuun gaariidha. Kan lammataa hariiroon
biyyoota waldorgoman kana waliin uummannu kan tokko ofittti qabee kaan
moggeessuu akka hin taane of eeggannoo gochuun gaariidha.
Tokko hedduu nutti dhiyaatee kaan akka waan dhiibamee itti fakkaannaan murna
isaaniif tolu aangotti baasuuf jecha siyaasa keenya keessa harka galfachuun
jeequmsa uumuu malu. Rakkoon Somaaliyaan deebitee mootummaa
jiddugaleessaa cimaa akka hin qabaanne gufuu itti ta’e kana. Waliigalatti
biyyoonnii kunniin humna diinaggee saffisaan guddataa jiruufi hawwii dhiibbaa
isaanii babal’ifatuuf qaban diinaggee keenya akka guddifnuuf carraa gaariidha.
Carraa kanatti fayyadamuun yeroo sochoonu waldorgommiin isaanii balaa
jeequmsaa akka nutti hin fidne of eeggannoo gochuu qabna.
6.5. Humna	Nageenyaa	Cimsuu
Humni nageenyaa (tikaafi waraanaa) dugugurruu sirna mootummaa ta’uun
beekamaadha. Damee nageenyaa cimina humna namaa, leeccalloofi tarsiimoo
jabaa qabaachuun tasgabbii siyaasaa keessoo qofaaf osoo hariiroo diploomasii
biyyoota dhihoofi fagoo waliin jiraatuuf faayidaa guddaa qaba. Humni
nageenyaa Itoophiyaa keessatti yeroo dheeraaf hirmaannaan Oromoo jiraatus,
humni sun dantaa gartuulee aangorra turanii kan fayyaduufi Oromoo kan miidhu
ture.
Yeroo murni Oromoo aangotti dhufutti utubaan aangoo nageenyaa murna alagaa
fayyaduuf jaarame dhaale. Humni nageenyaa murni Oromoo dhaale kun utubaa
aangoo cimsuuf fayyadu akka ta’uuf haaromsa (reform) garagaraa gochuuf
yaalani hamma tokkos itti milkaayanii jiru. Keessattuu sababa lola Tigraayiin
humni nageenyaa akka fedhiifi dantaa murna aangorra jiruu calaqqisutti
jijjiiramuun diqama waan tureef hojiin bal’aan hojjatameera. Ta’us hojiin humna
nageenyaa biyyattii akka dantaa Oromoofi sabaaf sablammoota biyyattii eegsisuu
danda’utti haaromsuufi cimsuun barbaachisaadha. Humna nageenyaa biyyattii
daran cimsuuf hojiilee hojjatamuu qaban muraasa asitti akeekna.
Akkuma dura jenne hariiroon Oromoofi sirnoota mootummaa Itoophiyaa jidduu
ture kan diinummaati. Hariiroon sun waggoota shanan murni Oromoo aangoo
qabate kanas ittuma fufe. Kanarraa ka’uun murni aangoo qabate Oromiyaa
keessatti lola keessa seenuun humni nageenyaa biyyattis Oromoo akka hin
hawwannefi Oromoo miidhuu akka itti fufu godheera. Yaaliin dargaggeeyyii
Oromoo Raayyaa Ittisa Biyyaafi qaamolee nageenyaa birotti hawwatuuf
godhamaa turan hedduun hin milkoofne.
Dargaggeessi barnootaafi dammaqiinsa qabu kan silaa humna nageenyaa gabbisu
waraana biyyaa lagachuun riphee loltootatti makamuu filatee jira. Hanga
Oromoofi sirni mootummaa Itoophiyaa hariiroo diinummaa kana gara
firummaatti hin jijjiirretti humni nageenyaa biyyatti Oromoo miidhuu hin dhiisu.
Hamma miidhan sun itti fufetti ammoo carraan dargaggeeyyii gahuumsa qaban
gara humna nageenyaa harkisuuf jiru diphaadha.
Keessattuu lola Tigraayitti godhameen qondaalonni jiddugaleessaa (midlevel
officers) hedduun waan miidhamaniif, kana saffisaan bakka buusuf dargaggoota
sadarkaa barnootaa ol’aanoo gahan gara leenjii qondaalummaatti (officer corps)
seensisuun barbaachisaadha. Damee tikaas yoo taate dargaggeeyyi gahuumsa
barnootaafi dammaqiinsa qalbii cimaa qabantu hojii akkasiif barbaachisa.
Kanaafuu humni nageenyaa sadarkaa naannoos ta’ee federaalaa Oromoo
fayyadee akka irraa fayyadamu yoo kan barbaadamu taate, lola Oromiyaa keessaa
dhaabuun hariiroon Oromoofi mootummaa diinummaa keessaa akka baatu
gochuun dirqama.
Humna nageenyaa cimaa ijaaruuf hidhannoo meeshaa caalaa kan barbaachisu
hidhannoo sammuuti. Loltuunis ta’e qaruuxen tikaa kaayyoo ifa ta’eefi isaan
amansiisu faana hirirraan hamma lubbutti of kennuun hojjachuun bu’aa buusu.
Loltuus ta’e qaruuxen tokko lubbuu isaa dabalatee aarsaa barbaachisu kafaluuf
ammoo barsiisa (doctrine) amansiisaa barbaachisa. Kaayyoon loltuu dhuunfaa
himalee kakakaasuuf gareedhaan ammoo tokkummaan akka socho’aniif
barbaachisaadha. Kaayyoof ergamni kun ammoo gara himata bulchiinsaa
(Governing narrative) garee aangorra jiruu sanirraa madda.
Qaamni nageenyaa Itoophiyaa sirnoota darban jalatti barsiisa garagaraa hordofaa
ture. Bara sirna murni Amaaraa aangorra ture ‘tokkummaa Itoophiyaa’ eegsisuu
kan jedhu ture. Bara Tigrootaa ammoo mirga sabaafi sablammootaa dimokraasii
warraaqsaa (revolutionary democracy) keessatti hammatame tiksuu ture. Bara
murni Oromoo aangoo qabate hoo? Hanga ammaatti ifatti wanti dhihaate hin jiru.
Gara jalqabaarratti barsiisa (doktirinii) Wayyaanotaa busheessuun kan haaraan
bakka buufna jedhamaa ture. Yeroo lolli Tigraay eegalu barsiisa Itoophiyaa takkaa
kan bara Haylasillaasefi Darguutu deebi’ee dhufe. Barsiifni sun garuu miseensota
waraanaafi tikaa Oromoofi saboota Kibbaafi Bahaa dhufan, kan himata
sabboonummaa sabaatiin qaramanii guddatan hawwachuu hin dandeenye.
Sababa kanaan loltuu dhuunfaas hamilchiisuu hin dandeenye, tokkummaa
Raayyaa (cohesion) cimsuuf hin fayyadane. Inumaatuu ni qoqqode.
Kanaafuu akkuma himata bulchiinsaa barbaachisu, barsiifni qaamonni nageenyaa
ittiin masakaman qopheessuun dirqama. Qabiyyeen isaa qorannoo ogeessotaa
irratti kan hundaa’u ta’us, dimashaashatti garuu mirga sabaaf sablammootaafi
tokkummaa biyyaa kabachiisuun ijoo dubbii yoo ta’e ilaalchota gamaa-gamanaan
jiran walitti harkisuuf gaariidha. Progressive Patriotism fi democratic pluralism
gubbati kaafne san jechuudha.
Dhimm humna nageenyaa kanaan walqabatee adeemsi naannoleen maqaa
poolisii humna addaatiin waraana mataa ofii akka qabatan gochuu kun saffisaan
jijjiiramuu qaba. Sirna federaalizimii keessatti naannoleen mirga ofiin of bulchuufi
nageenya qe’ee keessaa (local peace and security) eegsisuu qabaatanis humna
waraanaa qabaachuu hin danda’an. Nageenya qe’ee keessaa eegsisuuf ammoo
poolisiin idileetu gahaadha. Rakkoo nageenyaa poolisii idileetii ol ta’eef humna
nageenyaa federaalatu bobbaafama. Kun hafee naannoleen haalli amma maqaa
poolisii humna addaatiin raayyaa waraanaa jaarratanii jiran kun madda
jeequmsaafi diigumsa biyya akka ta’e qabatamaan mul’ataa jira.
Gara moggaatti naannoleen wal dangeessan akka wal lolan irraa-gadee ammoo
federaalaafi naannoo jiddutti walwaraansi akka uumamu taasiseera. Falli jiru
humnoota addaa naannoleen qaban san gara humna nageenyaa federaalaa
(poolisiifi waraana) ol fudhachuudha. San booda naannolee keessa kaambii
jaarrachuun yeroo rakkoon nageenya humna poolisii idileetii ol ta’e gaafii
qamoota nageenyaa naannicha irraa dhihaatun bobbaafamuu danda’u.
6.6. Diinagdee	Taliguu
Diinagdeen utubaalee aangoo keessaa hedduu murteessaa kan ta’eedha. Akeeka
qabsoo Oromoo keessaa tokko saamicha geggeeffamu dhaabsisuun mirga
abbummaa mirkaneeffannee, immammata sirriin masakamaa misoomaan
hiyyummaa keessaa bahuudha. Sababni qabsoon sabaa aangoo dhuunfachuu
barbaaddufis kanuma. Gama diinagdeetiin hojiilee sadi gurguddaa iratti
xiyyeeffachuu barbaachisa. Saamicha dhaabsisuu, guddina (growth) fiduufi
qabeenyi biyyattii bifa haqa qabeessa ta’een akka ummatoota fayyadu (equitable
distribution) gochuudha.
Akkuma olitti agarre sirni alagaa bu’ee murni Oromoo dhaabbatus saamichi
ummatarraa hin dhaabbanne. Keessattuu saamichi lafaa daran itti hammaatee jira.
Maalaamaltummanis sadarkaa qaanfachiisaa irra gahee jira. Akkan hidhaa baheen
jaarsi tokko Laga Xaafoo irraa na gaafachuu dhufee osoo haasayaa jirru akkana
jedhe. “Gaafa Maastar Pilaanii dhaabsisuuf qabsooftan san waan nu fayyaddan nutti
fakkaatee ture. Qabsoon keessan garuu nu miidhe” naan jedhe. Anis rifadhee maal
jechuu keessani? jedheen. Jaarsis ‘farda lugaamaan kaloo keenya dheedu, lugaama irraa
baaftanii nutti gadi lakkiftan’ jedhe. Maal jechuu akka ta’e yoon gaafadhu ‘bara
Wayyaanee san kaadireen OPDO sodaachaa lafa gurguratti ture. Erga Wayyaanen buutee
OPDO’n aangoo waan dhuunfatteef dhoorkaa tokko malee nu saamaa jirti’ jedhe.
Dhugaadha waggoota shanan dabran saamichi lafaafi malaammaltummaan bifa
garagaraa hedduu hammaate jira. Saamicha kana kan hammeesse murni aangorra
bahe Oromoo waliin lola keessa seenuun deeggarsa siyaasaa dhabe maallaqaan
deeggarsa horachuu waan barbaadeefi. Kanaaf ammoo namoonni saamicha lafaafi
malaamaltummuuaa irratti akka bobba’an jajjabeessuun mufii siyaasaa qaban
faaydaa diinagdeef jecha irra dabranii sirnicha akka tumsaniif tooftaa baafame
ifatti hojitti hiikamaa tureedha.
Wanni nama gaddisiisu dabballonni mootummaa saamicha kanarratti bobba’an
kun waan saaman qusatanii faaydaa boruutiif hin oolchan. Harkumaa harkatti
bashannana irratti qisaasu. Akkaataan isaan maallaqa itti qisaasan kun jibbaafi
duula maqa balleessii ‘ተረኛ’(taranyaa) jedhamee oofamuuf akka ka’umsaatti
fayyadaa jira. Gita bittoonni kaleessaa Oromoofi Oromiyaa wanti saamaniif
namaaf gala. Kan saaman qabeenya ormaa waan ta’eef bor aangoo dhabuu waan
malluuf har’uma saamnee dantaa dhuunfaa ykn kan garee guuttanna jedhaniiti.
Murni amma aangoo qabu hoo biyya abbaa isaa maaf saama?
Miidhaan malaammaltummaa daangaa dabre kan waggoota as aanaa kana
mul’atu kanaa saamicha qabeenya ummataa qofa miti. Barnootaa, birokraasiifi
khalaqa /entrepreneurship/ ajjeesaa jira. Har’a kantiibaa magaalaa ykn bulchaa
aanaa wahii ta’uuf dandettiin osoo hin taane matta’aan muudamuun ni
danda’ama. Barataan yunivarsitiirraa qabxii ola’aanaan eebbifame hojii dhabee
osoo jiruu kan sadarkaa lammaffaatti mana farsoofi barcaatti biraa hafe aangoo
qabatee mana ijaarrattee konkolaataa qabatee bira dabra.
Daa’imman lafaa dhufan kana argaa waan guddataniif barnoota barachuufi
ogummaa horachuun akka bu’aa hin qabnetti fudhachaa jiru. Kun ammaaf
kufaatii qulqullina barnootaa fida, boru ammoo hanqina humna namaa
dandeettiifi gahuumsa qabuu dhabamsiisuun kufaatii hamaa fida. Saffisaan
duroomufis jabaatanii hojjachuu osoo hin taane qondaala ol’aanaan hidhata
qabaachuutu madda milkii ta’a. Waggoota shanan kanatti daldalaan halkanii
guyyaa carraaqatuufi maallaqa qusatu qancaraa, iyyaalonni karaarraa dhufan
osoo waan tokko hin hojjanne ‘investara’ maallaqa biliyoonaan sochoosan ta’anii
muldhatanii jiru. Kun daldaltoota ciminaafi khalaqaan (innovative) hojjatan
hamilee cabsuun jabaatanii hojjachuura gara hannaan duroomuuf yaalutti akka
ce’an godha. Godhaas jira.
Kanaaf qabsoon tokko saamicha hammaataa dhufe kana dhaabsisuu irratti
fuulleeffachuu qaba. Qabeenyi (Asset) Oromoof hafte takkittiin lafa. Qabeenya
heddu keessa qoodni Oromoo baay’ee baay’ee xiqqaadha. Lafa kana jalaa
gurguranii fixnaan harka duwwaa hafe jechuudha. Haaluma kanaan
malaamaltummaa maallaqa liqaafi gargaarsaan bu’uraalee misoomaaf dhufu
irratti godhamu too’achuun fuulleeffannaa qabsoo ta’uu qaba. Kana galmaan
gahuuf ammoo miidiyaalee ciccimoofi dhaabbilee farra maalammatummaa
dhaabuufi kan jiranis daran jabeessuu qabna.
Hojiin lammataa diinagdee irratti hojjatamuu qabu guddina diinagdee fiduudha.
Erga gaafa qabsoon Qeerroo eegalerraa kaasee diinagdeen Itoophiyaa baruma
baraan gadi deemaa jira. Ragaa baankii addunyaa (World Bank) armaan gadii
kana yoo laallee bara 2013 irraa kaasee guddina diinaggee biyyattii gaduma
deemaa jira. Barri 2013 kan qabsoon Qeerroo itti eegale ta’uu haa yaadannu. Erga
qabsoon milkooftee murni Oromoo aangotti bahees diinagdee bayyanachiisuun
akka hin danda’amin agarra. Inumaatuu itti hammaachaa deeme.
Keessattuu waggoota sadan dabran kana sababa walwaraansaatiin kufaatii
guddaa keessa gallee jirra. Qabeenyi lolaan barbadaa’uun, bittaa meeshaa
waraanaaf maallaqni guddaan bahuun, sosochiin qonnaafi daldala biyya keessaa
ugguramuun, investimentiin biyya alaatii dhufu (foreign direct investment)
dhaabbachuufi qoqqobbii biyyoonni alaa nurra kaayaniin liqaafi gargaarsi
misoomaa dhaabbachuun diinagdee laamshessee jira.
Figure	8:	Guddina	diinaggee	Itoophiyaa	bara	2013-2021.
Kasaaraan lolli kun fide guddina diinagdee biyyattii waggoota hedduun duubatti
deebiseera. Diinagdee kana lolarraa dandameechiifnee daandii misoomaarra
kaayuuf maallaqa guddaafi qindoomina hojii jabaa gaafata. Oomishtummaa biyya
keessaa guddisuun nagayaaf tasgabbiin deebi’uu qaba. Yeroo hedduu kasaaraa
lola Kaabaatti gahetu himama. Garuu ammoo Oromiyaa keessatti, waggoota
sadan dabran, godinoonni omishtummaan beekkaman Wallagga Afran, Shawaa
Bahaa fi Kibba Lixaa, Gujii, Ilu Abbaabooraa gamisni tokko, bara dabre kana
ammoo aanaaleen Godinoota Arsii Bahaafi Shawaa Bahaa keessatti argaman
sababa walwaraansatiin takkaa hin facaafanne ykn ammoo oomisha ooyruu irraa
galfachuu hin dandeenya. Tasgabbiin godinoota kanatti deebi’ee hojiin qonnaa
idilee eegaluu baannaan oomisha qonnaa qofa osoo hin taane galiin daldalaafii
albuuda irraa argamu hammaatatuma deema. Bifuma walfakkaatuun, liqaa,
gargaarsaafi investimantii biyya alaa bifa gahaa ta’een harkisuufis walwaraansa
jiran dhaabuu qofa osoo hin taane siyaasa keenya sirreeffachuun lolli deebi’ee
ka’uun diinagdee akka hin burkuteessine biyyootaafi dhaabbilee alaa amansiisuu
qabna. Diinaggee lola keessa jirutti (war economy) invastimantii dhangalaasuufis
ta’ee liqaafi gargaarsaan bira dhaabbachuu warri barbaadu hagoodha. Kanaafuu
imaammata diinagdee biyya guddisu baasuuf beektota barnootaafi muuxannoon
gahuumsa qaban sassaabuu, maallaqa diinagdee deebisanii olkaasuuf
dandeessisu maddisiisuun barbaachisaadha. Kana godhuuf ammoo nageenya
amansiisaa buusuun waan yeroon itti kennamuu qabu miti.
Dhimmi sadaffaan qabeenyi biyyattii bifa haqa qabeessa ta’een ummatoota akka
fayyadu taasisuudha (equitable distribution of wealth). Wantoota walitti bu’iinsa
uumanii diinagdees quucarsan keessaa qabeenyi biyya tokkoo bifa loogii qabuun
garee tokko fayyadee kanneen biroo hoongessuudha. Sirnoonni dabran bifa
kanaan Oromoofi saboota biroo miidhaa turan. Sababni sirni federaalizimii itti
barbaachiseefis tokko kanuma. Gara fuulduraatti sirni federaalizimii diinagdee
(fiscal federalism) dhugatti hojirra ooluun ummatoonni biyyattii faayidaa haqa
qabeessa akka argatan mirkneessuun dirqama. Oromoo jidduttis godinaaleen bifa
haqa qabeessaan hojii misoomaafi carraa hojiirraa akka fayyadaman gochuun
tokkummaa eegsisuuf murteessaadha.
Waliigalatti sababa tasgabbii dhabiinsaafi hammaachuu malaamaltummaatiin
baasiin mootummaafi biyyi baasan kan galurra dachaa hedduun guddataa
deemaa jira. Biyyi waggoota muraasa dura ‘developmental state’ jedhamuun
faarfamtu amma ‘consumer state’ taate yoo jedhamu dhugarraa waan fagaate miti.
Birookrsaasiin biyyattii namoota dandeettii qabaniin (meritocratic) osoo hin taane
kanneen malaammaltummaan ol bayaniin waan guutameef hojiidhaan bu’aa
buusee diinagdee guddisaa hin jiru.
Gama kaaniin ammoo sababa lolaan hojiin misoomaa danqamee baasiin lolaa
samii tuqee jira. Biyyi akkasii ammoo gumbii jalaan uratteedha. Hammamuu turtu
qullatuun hin oolu. Waggoota kudhan dura saffisni diinagdeen Itoophiyaa itti
deemaa ture bara 2025tti biyyoota galii jiddugalaa ( middle cime country) taati
jedhamee tilmaamama ture. Har’a garuu hiyyummaa keessaa baatee warra
duroomanitti dabalamuun haa hafuu, gaafiifi shakkiin jiru akka biyyaattuu itti
fufti moo addan facaati kan jedhuudha. Kufaatiin kun bara ‘mootummaa
Oromoo’ gahaa waan jiruuf murna aangorra jiru qofaaf osoo hin taane saba
kanaafis qaanii guddaadha. Kun ammoo, warreen kaleessa ‘Oromoon biyya
bulchuu hin danda’u’ nuun jechaa turaniif ragaa bahuudha. Biyya
tasgabbeessanii, hanna hirdhisanii, caasaa bulchiinsaa namoota gahuumsa
qabanitti kennanii diinagdee biyyattii akka bayyanatu gochuun dhimma yeroon
itti kennamuu hin qabneedha.
6.7 Beekkumsa	Oomishuufi	Tamsaasuu	(Knowledge	Production	and
Dissemination)
Wanti lammileen biyyaatifi warri alaa waa’ee taatewwan seenaafi haala yeroo
irratti barataniifi dhagayan imaammataafi tarsiimoo biyti takka ittiin bultuufi
hariiroo biyyoota biraa waliin qabdu irratti dhiibbaa guddaa qaba. Beekkumsi
seenaafi haala yeroo ammoo akkaataa murna maddisiise fayyadutti haqaaramee
dhiyaata. Seenaas ta’ee haalli yeroo waan lama hammata. Taateefi akkaataa
taateen sun itti ibsamu (fact and interpretation of it). Abbaan seenaa barreessu,
qindeessu, gabaasu fi miidiyaan tamsaasu, taatee tokko haquun ykn ammoo
khalaquun (omission or fabrication) akka isa fayyadutti dhiheessa. Takkaahuu
ammoo taateen sun akkuma jirutti ta’ee sababa, akkaataafi haala itti ta’e jallisuun
tolfata.
Haaluma kanaan beekkumsi waa’ee biyyootaa yeroo heddu akkaataa gartuulee
aangoo siyaasaa harkaa qabaniifi kanneen ol’aantummaa diinagdee qabanii
fayyaduun dhiyaata. Beekkumsi waa’ee Itoophiyaa hanga ammaa jirus kan
ilaalchaafi dantaa warra Kaabatiif loogii godhu ture. Aadaafi seenaa Itoophiyaa
jedhamee kan barsiifamuufi warreen alaatti kan himamus isuma. Taatee haala
yeroos yoo ta’e waanuma gamasii dubbatamutu miidiyaa biyyattii too’ata.
Kanumatu gurra warra alaas gaha. Diplomaatonnifi dhaabbileen addunyaa
Finfinnee dhufan seenaafi dhugaa saboota biroo takkaa hin dhagayan ykn kan
jallate (distorted) ta’e argatu. Kanuma qindeessanii waajjira muummee
mootummoota isaaniitif gabaasu ykn dhiheessu. Haalli kun imaammata
biyyoonni alaa biyya sanirratti qabaniifi miidiyaaleen gurguddaan gabaasan
jallisa.
Kanaafuu haala beekkumsi waa’ee biyya sanii itti omishamuufi tamsaafamu kan
saboota hunda calaqqisiisu taasisuun ummanni biyyattis ta’ee warri alaa ilaalcha
madaalawaa akka horatan dandeessisuun ijaarsa biyyaatiif bu’aa guddaa buusa.
Sirreeffama kana fiduuf imaammata (kaarikulamii) barnootaa sirreessuun qofti
gahaa miti. Yunivarstileenifi wiirtuuleen qorannoo (think tanks) hojii qindaawaa
hojjachuu qabu. Yunivarsileen qorannoo ragaa cimaan deeggarame akka
dhiheessaniif barattootaafi hayyootaaf haala mijeessuu qabu. Wiirtuuleen
qorannoo ammoo qorannoo yunivarsileetti hojjatame haxeeraranii (cuunfanii) bifa
tarsiimawaa ta’een qopheessuu qabu. Miidiyaaleen ammoo bifa waaytawaa ta’eefi
xiyyaffannaa qabuun tamsaasuu qabu.
Gama kanaan hedduu duubatti hafnee jirra. Aangoon dhuftee waggoota shan
boodas beekkumsi madduufi tamsa’u kanuma warra kaleessaati. Olaantummaa
birokraasii mootummaa, dhaabbilee miidiyaa, Imbaasileefi jaarmayoota alaa
keessatti qabanitti fayyadamuun himata loogii qabuutu tamsa’aa jira. Kana
sirreessudhaaf akkuma gubbatti jennee dhaabbileefi hayyoonni keenya qorannoo
tarsiimoon masakame geggeesuu irratti cimuu qabu.
Miidiyaaleen mootummaa loogii akka dhaaban qofa osoo in taane galtee (input)
argatan beekkumsa madaalawaa irraa maddeen kan dhiyaatu gochuu feesisa.
Dabalataanis dhaabbilee federaalaa hunda keessatti hojjattoonni sabaaafi
sablammoota hunda keessaa bifa madaalawaa ta’een kan hirmaatan gochuun
dirqama. Dhaabbilee biyya alaafi imbaasilee keessattis olaantummaan garee
tokkoo lamaa amma jiru kun jijjiiramee ummatoota biyyattii bifa calaqqisiisuu
akka ta’u gochuun barbaachisaadha.
Kana hunda qindeessuuf ammoo hooggansi gamaagamana jiru kan itti hirmaatu,
waljattajjiin qorannoofi marii (Strategic research and planning forum) jiraachuu
qaba. Waltajjii akkasii sanitti beekkumsi sadarkaa yunivarsitiiletti madde
wiirtulee qorannootiin haqaarame hogganootaan irratti mari’atamee bilchaatee
bu’ura imaammataafi tarsiimoo ta’ee gadi buufamuun qaamota garagaraan hojitti
hiikama. Dimshaashumatti angoo qabatanii adeemsa beekkumsa maddisiisuufi
raabsuu karaa qabsisuu baannaan kufaatiin fagoo akka hin jirre hubachuu qabna.
7. GOOLABBII
Barruu kana keessatti amna dheeraafi aarsaa guddaa booda qabsoon Oromoo
bakka irra geesse, rakkoolee tibbana mudataa jiran, balaa gara fuulduraa
mudachuu malu xiinxaluun, injifannoolee hanga ammaa argaman tiikfachaa,
milkiilee gara fuulduraatiif karaa saaquuf hojiilee hojjatamuu qaban eeruun
yaalameera. Qabxiin jabaan hubachiisuuf yaalame aangoo qabachuu waliin balaa
hamaafi carraan bal’aan walbira dhufuu; waggoota shanan dabran balaa ofirraa
maqsuun carraatti fayyadamuu dadhabuu keenya amanuu akka qabnuudha.
Sababa kanaan aangoo cimsachuus ta’ee gaafii ummata keenyaa deebisuu akka
hin dandahinis hubachiisudha.
Sabni keenyaafi biyyis balaa hamaaf saaxilamtee jirti. Dogongoroonni waggoota
shanan kana raaw’ataman irraa deebi’amanii laalamuun saffisaan sirreeffamuun
barbaachisaadha. Fuulduraafis dogoggora walfakkaata raaw’achuu irraa of
qusachuun barbaachisaadha. Dursa walwaraansa biyyattii kallattii garagaraa
dhaabsisuuf xiyyeeffannoo kennuu feesisa. Saniin cinatti himata, imaammata
biyya ittiin bulchan baafachuun, gahuumsa hooggansaa ol guddisuun, utubaalee
aangoo ijaaruu, jijjiiruufi haaromsuun hojiilee bilchina guddaan dalagamuu
qabaniidha. Hariiroo saboota wajjiin qabnu tolfachaa, hojii laafina gama
diplomaasiin jiru sirreessuuf qajeelchuunis hojii nu eeggatuufi yeroon itti
kennamuu hin qabneedha.
Ololli ‘Oromoon biyya bulchuu dhiisii waluu bulchuu hin danda’u’ jedhu dogoggoroota
waggoota shanan dabraniitin fudhatama argataa akka jiru waan haalamuu miti.
Kun ammoo xiinsammuu ummata keenyaa irratti miidhaa guddaa fida. Haariiroo
saboota biyyattiifi biyyooota alaa waliin qabnus balleessaa jira. Kana hubachuun
hawwii dhuunfaafi ilaalcha murnummaa moggaatti dhiisuun maqaa waloon nu
badaa jiru qulqulleeffachuuf hojjachuun barbaachisaadha.
Dhaloonni nu duraa Oromoo dhabamurraa oolchee, dammaqsee, ijaaree
Oromummaafi Oromiyaa lafa qabsiise. Dhaloonni keenya gateettii isaanitirra
ejjatee aangoo harka alagaatii hanqaaqee baasee murna ofii harka kaaye. Aangoo
san garuu cimasachuufi dhugeeffachuun dantaa ummataaf oolchuu hin
dandeenye. Hojiin itti aanu dogongoroota erga aangotti dhufame uumaman kana
sirreessuun, biyya tasgabbeessuun, diinagdee daandii guddinaatti deebisuun,
cehuumsa dimokraasiif karaa saaquun, dhaloonni itti aanu walwaraansaafi
hiyyumma akka nurraa hin dhaalle mirkaneessuudha. Oromiyaafi Itoophiyaa
misoomteefi dimokraatofte bara jireenya keenyaa arguu dhabuu malla. Garuu
Yoo xiqqaate Oromoo walnyaattuufi biyya diigamte dhaloota dhufutti akka hin
dabarsine waadaa ofii gallee ciminaan hojjachuu qabna.
Yaadonnifi xiinxalli barreeffama kana keessatti dhihaatan guutuus sirriis ta’uu
dhabuu malu. Akeekni barruu kanaa marii godhamuu qabuuf bifa si’eessituutin
karaa saaquudha. Barreeffamicha irratti qeeqaa dhiyeessuun gaarii ta’ee, karaa
irra wayya jedhamee yaadamu dhiheessuun daran faayidaa qaba. Barreeffamicha
gabaabsuufi wantoota garii ifatti baasuu diddaaf jecha qabxiilee heddu bifa
dimshaashawaa ta’een kaayuun filatameera. Qabxiileen ifa hin taane marii
qamaafi sabqunnamtii garagaraatiin goonuun daran ibsuuf qophiidha.


